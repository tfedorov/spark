label,title    ,sentence
101  ,"Варнак" ,"Варнак  Варнак. Повість. 1853. Набір: Наталя Пісковська, Віктор Пісковський Електронне форматування: Максим Тарнавський Текст звірено з виданням: Повне видання творів Тараса Шевченка. Том шостий. Повісті. Chicago: Видавництво Миколи Денисюка, 1959. ст. 231-268. © Канадський Інститут Українських Студій Едвардові Желіґовському Єсть у нашому величезному православному царстві російському невелика благодатна країна; така собі невелика, що в ній примістились би чотири німецькі держави, з Францією на додачу; а живуть на тій невеликій земельці різномовні народи, й поміж ними народ російський і то найправославніший. І отой народ російський не оре, не сіє нічогісінько, крім динь та кавунів, а хліб їсть білий, пшеничний, що по їхньому зветься  калаци , й оспівує свою річку славетну, звучи її своєю кормителькою, золотим дном із берегами срібними. Сумно бачити бруд і злидні на землі вбогій, неродючій, де людина бореться з невдячним ґрунтом і нарешті падає, знемігшись під тягарем праці та злиднів. Сумно, невимовно сумно! Але як його дивитися на такі самі огидливі злидні в країні, де мед тече й молоко, як, наприклад, в отій землі благодатній!? Гидко! Та ще гидше серед тих ледарських злиднів натрапити на достатки, а при достатках — на огидний бруд та темноту! А в отій благословенній країні трапляється це нерідко, ба, навіть часто-густо. Які ж можуть бути причини злиднів у країні, де мед і молоко тече? На цю важливу політично-економічну тему я напишу на дозвіллі звичаєво-описний історичний роман на чотири томи, в яких захожуся змалювати з мікроскопічними подробицями норови, звичаї та історію цього архіправославного народу. А поки доспіє в моїй многодумній голові той знаменитий роман, розкажу вам ось що. Є в отій благодатній країні неглибоко під землею величезна груда соли, а на тій груді збудовано невеличку фортецю, що по-простому зветься  Соляною Защитою . Обставини примусили мене побувати якось в отій  Соляній Защиті . Першої ж неділі за мого там перебування побачив я в церкві старого чоловіка, зовсім сивого, але ще досить бадьорого, з надзвичайно виразним та благородним лицем. Він у церкві був за дяка; ставив свічки перед образами, здіймав із них пригару, гасив догорілі, а під кінець Служби Божої ходив з карнавкою, замість титаря. Мене вразила його велична постава: височенного зросту, сива й довга хвиляста борода; таке саме біле, густе, кучеряве волосся й темні густі брови, обличчя правильне, щоки злегенька румяні, наче в юнака, — одне слово: надався б на модель для Мойсея Боговидця або для Гомерового Нестора. Захоплений симпатичною старечою вродою цього шановного мужа, я, виходячи з церкви, спитався в кривого інваліда, хто такий отой поважний старець, що здіймає пригару з свічок перед образами? Інвалід відповів мені досить лаконічно:  Це, добродію, колишній варнак, а тепер тутешній поселенець, найдобріша душа . Після цієї відповіді я зупинився біля церкви й проводив очима старого, що так мене зацікавив; і чим більш я на нього дивився, тим менш здавався він мені подібним до варнака. Але ж інвалід не сказав би на вітер такого слова! Я пригадав собі, що колись тут добували сіль арештанти, та що багато їх; скінчивши свій тяжкий термін, були тут і поселені залежно від поведінки. Але невжеж таку благородну поставу міг мати злочинець? І я вирішив — довідатися докладніше про минуле цього показного з постави старого. Напротязі тижня я довідався, що він справді таки тутешній поселенець і правдивої чесности людина; людина хоч і не багата, але й не бідна, живе в свому власному домочку, хоч і невеличкому, та живе так, що, дай Боже, щоб і по палацах так жили: чисто, ситно й чесно. Мав він у себе чоловіка з десять наймитів, хоч і з киргизів, та дай Боже, щоб і росіяни так працювали, як оті півдикуни! Ще довідався я, що його на той рік за його чесноти неодмінно виберуть за титаря й т. ін. Я постановив познайомитися з ним особисто та при добрій нагоді довідатися певніше про його минуле життя; коли знайду там щось таке морально-повчальне або, принаймні, цікаве, то, записавши, дам до друку, — для науки або для розваги. Чи вам коли траплялося зустрічати старого такої поважної й шляхетної постави, що мимоволі здіймеш шапку та вклонишся йому? Зо мною це трапилося. Якось зустрів я того старого, як він ішов з вечірні, і мимоволі вклонився йому. Він одповів ввічливим поклоном і спитався: — Ви, здається, нетутешні? Я не зустрівав вас тут раніше. — Ви не помилились: я справді недавно прибув до вашої Защити. — А дозвольте запитати: чи здалека? Я сказав, звідки я родом. Старий, хвилюючись, простяг мені руку, і я трохи-трохи її не поцілував. — Ви земляк мій, — промовив він смутно. — Чи давно ви покинули нашу прекрасну батьківщину? — Не більше року, — відповів я. — Щасливі ви! Ви так недавно ще бачили наш Богом благословенний край. А я от уже більш, як тринадцять літ, не бачив його. Що там тепер діється? У старого навернулися сльози. — Коли маєте час, — сказав він, — не погордуйте мною, відвідайте мене; нехай хоч подивлюся на вас, на земляка свого. Будьте добрі й ласкаві, не відмовтесь! Ясна річ, я зрадів таким запросинам. За кілька хвилин ми прийшли до невеличкого біленького, соломою вкритого домочку. Вигляд його нагадав мені Україну. Біля воріт зустріла нас літня жінка, по українському вдягнена, й привітала нас: — Добривечір! — Добривечір, Мотре! Прошу вас ласкаво до нашої хати, — сказав старий, звертаючись до мене. — Тут, бачите, недалеко живуть наші земляки харківляни та куряни, так я й узяв до себе землячку за наймичку. Воно все ж якось краще. З тими словами старий увів мене до своєї хати. Всередині, як і знадвору, хата нагадувала Україну: стіни вимазані білою, а долівка жовтою глиною; на долівці натрушено запашної трави; навколо попід стінами — чисті й широкі дубові лавки, а перед образом Усіх Скорбящих Матері горіла лампадка й стояв налой, укритий чистим рушником, білим із широкими торочками; на налої лежала книжка — на вигляд ніби псалтир in quarto. — Сідайте, прошу вас, дорогий мій гостю! Я сів і почав уважно роздивлятись по хаті чи, краще сказати, я милувався нею. Скрізь і на всьому видко було лад доброго господаря та дбайливість господині; усе було чисте й принадливе. Кімната була поділена на дві половини вузькою довгою грубою замість перегородки; а сама груба оздоблена ліпленими визерунками — твір домашнього мистецтва (такі груби можна бачити на Волині та на Поділлі). На покуті перед образами стояв стіл, засланий бухарським килимом, а поверху його білою скатертиною; на столі лежав житній хліб, прикритий до половини білим тонким рушником, гаптованим різнобарвними шовками; біля хліба стояла фаянсова сільниця з білою, мов рафінад, сіллю. І там таки, на другому кінці столу, лежала велика книжка на взір  Четії-Мінеї  в червоних сапянових палітурках, з золотими, затертими й зчорнілими від часу прикрасами. То була Біблія (як я потім довідався) прегарного київського видання з року 174З, з високомовною присвятою гетьманові Розумовському — видання дуже рідке. Між вікнами, на стіні висів у золоченій рамі естамп, виритуваний Міллєром з картини Доменікіно Цампієрі  Іван Богослов . Біля дверей у кутку стояв ціпок із степового дерева джиґілу, а біля нього на цвяху висіли кайдани. Старий тимчасом хазяйнував десь на дворі й вернувся до хати саме тоді, як я дивився на кайдани. — Що, земляче, милуєшся моїм трофеєм? Тяжкий трофей! Я здобув його довголітнім злочином та приніс його сюди на ногах своїх аж із самого Житоміру. Тут я носив його двадцять літ, і тепер ще караюся ним, і буду каратися та сповідати йому гріхи свої до самої смерти. Все це сказано було голосом, що вразив моє серце вкрай, і я не міг вимовити ані єдиного слова потіхи хорому старому й сидів мовчки, доки він сам не озвався: — Вибач мені, старому грішникові, земляче! Своїм нечистим спомином скаламутив я твою душу. Що діяти? Проти волі рветься на язик. Я тримаю в себе оце прокляте знамено людського пониження; тримаю на покарання власної душі. Але даймо спокій минулому та поговорімо краще про щось інше. Розкажи мені, друже мій, щонебудь про нашу прекрасну Волинь та про Поділля. Та я зовсім не міг ні про що говорити і скоро попрощався з ним. Старий не затримував мене, — просив тілько відвідувати його, коли дозволить час. Час мені дозволяв, і я мало не щодня відвідував його. Часто ми з ним забалакувалися до півночі, і кожного разу знаходив я в ньому нові чесноти, нові вартості: був він освічений, як котрийхоч аристократ того часу, тілько що любив читати, а особливо італійських поетів: Боккаччіо, Аріосто, Тасса, а  Божественну Комедію  читав з памяти. — Давно вже я нічого не читаю, — сказав він мені якось, — окрім цієї  Божественної Комедії . Та й нащо тепер читати? Був час, я читав, захоплювався чудовими описами прекрасного мистецтва. Тепер — годі; постарівся, зачерствів і вже нічого не можу відчувати так, як колись бувало. Та правду сказати, до чого прислужилося моє читання? Мої чисті, молоді почування! Що я з ними зробив, чи, краще сказати, що з ними люди зробили? Гріх та довічне горе! Коли б я нічого не читав, нічим не захоплювався, не те було б із мене: був би собі простий хлібороб, добра людина... а тепер що я? З кожним вечором ми ставали з ним все щиріші та щиріші. Якось я навів його на думку звіритися мені з своїм лихом, оповісти мені про свій вік молодий. Він довго наче б то не хотів мене зрозуміти; йому прикро, гірко було згадувати про своє минуле, і якось він сказав мені: — Друже мій щирий! Ти хочеш моєї сповіді? Ти бажаєш знати моє колишнє життя безталанне? Тяжко тобі буде слухати, мій добрий друже, бож моє життя минуле — повне гріха та беззаконня. А нинішнє, як сам бачиш, — неміч та самотність, далеко від моєї любої Волині. Знаю, що із співчуттям слухатимеш моєї сердечної сповіді, і тобі зачужа гірко буде її слухати. Слухай же, щирий друже, мою сумну та правдиву повість! Нехай востаннє перед смертю перейде передо мною день за днем усе моє життя. Тоді довідаєшся, в чому винен я, а в чому — люди. Сам себе я давно вже засудив за все. Він зітхнув, перехристився й розпочав свою повість од самого малечку. ____________ На ґранітових берегах прекрасної річки Случі, там, де вона верстов із девять угору за Новгородом-Волинським, звиваючись немов змія, витворила правильної форми кільце, верстов із дві впоперек, там, в осередку того кільця лежать оточені дібровою останки величезних мурованих палат, що колись були житлом одної значної польської родини, а тепер там живуть сови та кажани. Це діло моїх клятих рук. Я оселив там змію та нічне птаство. О, Господи, прости мені цей гріх невільний, гріх великий! На косогорі, спускаючись до самої річки, лежить укрите садками велике село з почорнілою від часу деревляною, на три бані, церквою. Поляки в нас такі церкви звуть козацькими, — мабуть тому, що більшість таких церков побудована козаками нашвидку за часів унії, і становлять вони тип простої, грубої, — хлопської, як кажуть поляки, архітектури. Те село — моя батьківщина! В тому чудовому селі я народився на гріх та на страждання! Батька свого я не памятаю, а матір мов у сні бачу; бачу, як її поклали в домовину й понесли на марах на цвинтар. Ледве памятаю, як священик над її тілом прочитав молитву, надруковану на білому папері червоними й чорними літерами та, прочитавши, закрив її лице тією молитвою; потім труну забили і спустили в яму; священик запечатав яму заступом хрест-на-хрест і казав мені кинути жменю землі на труну моєї матусі... Я кинув і пішов за людьми до села. Памятаю ще, як у нашій хаті було багато людей; усі обідали, та тілько без гомону, а тихо й пристойно: як видко, вдова не залишила після себе грошей на багаті поминки. В час обіду я грався з дітьми на дворі, а коли по обіді всі розійшлися, так мене й діти покинули, і я зостався сам з моєю загнузданою палічкою-конячкою. Зайшов я до хати; в хаті сусідка наша, теж удова бідолашна, поралася з посудом. Вона дала мені шматок пирога, я зїв його й заснув на материній постелі. Старенька, прибравши все в хаті, замкнула її на ключку, а сама пішла собі додому. Цілу ніч один я проспав у порожній хаті, а прокинувшися вранці, чогось злякався й заплакав. Плакав я недовго; незабаром прийшла старенька сусідка, принесла мені повну миску угорських сливок і мене втішила. Бабуся насипала курам пшона, нагодувала сірого кота й рябого собаку, взяла мене й повела до себе в хату. У вдови була дочка, старша за мене на кілька років; вона мене приголубила, нагодувала яблуками, грушами та іншими ласощами. Як повертавсь я додому, вона мене завжди проводила; а коли, не знайшовши в хаті матері, я починав плакати, вона втішала мене, кажучи, що мати поїхала на ярмарок і привезе мені гостинця -  медяного москаля ; і це, звичайно мене розважало. Отак помалу став я забувати свою велику втрату завдяки вдовиній прекрасній дочці. Я прихиливсь до неї, наче до сестри рідної. І справді, вона мені рідну сестру заступала. Пізніше я гадав, що зватиму її матірю, та не благословив Господь моєї гадки. Часто відвідував я нашу вбогу порожню хату. Скажіть: що може бути сумніше за пустку? Я й досі памятаю те тяжке сумне вражіння, що тоді мене обгортало! На страсному тижні великого посту священик, обходячи з молитвою, відвідав і мою бідолашну добродійку; побачивши мене, взяв до себе, обіцяючи вивести мене в люди. У священика був син Ясь моїх літ. Не знаю чому, — він мені відразу не сподобався. Мене посадовили за граматку разом із Ясем. Це було мені дуже недовподоби, а проте я вчився успішно, а Ясь був тупий. Яся хвалили, а про мене казали, що я ледащо й тупиця. Мене ображала така несправедливість, і я став тікати від попа до своїх добродіїв. Звідси мене знову приводили назад до попа, а піп жорстоко карав мене за втечі. Раз якось утік я від попа до своїх приятелів, але, боячись увійти до них у хату, пересидів цілий день у буряні під тином, вижидаючи, чи не вийде сестра з хати (я звав вдовину дочку сестрою). Нарешті вона вийшла; я обізвався до неї й попросив хліба. Вона винесла мені великий окраєць хліба й шматок сала. Я крізь сльози поцілував її й сховався в густому сливняку. Вгамувавши голод, почав я думати про ночівля. До попа піду — битимуть; до вдови піду — вона до попа відпровадить, і однаково битимуть! Піти ночувати до своєї пустки — боязко. Отак мізкуючи, вийшов я за царину. А за цариною стояли копи зжатого жита. Не вагаючись, я пішов до кіп, примостився під першою копою й заснув сном праведним. Вночі прокинувся й чую, десь далеко вовки виють. І досі не можу забути того прикрого почуття! Не був то страх за життя, а якась мішанина страху та огиди. Потроху вовче виття почало затихати, і я, скорчившися з холоду, вкрився снопом та й знову заснув. Рано-вранці розбудив мене гарапником лановий. — Ти що тут робиш? — спитав він мене грізно. — Сплю, — відповів я. — Я тобі дам  сплю ! Найшов місце спати! Хіба в тебе нема хати? — Є, дядечку, та тілько пустка, — відповів я крізь сльози. — Ну, а батько-мати в тебе є? — Нема, дядечку, я сирота! — Ну, коли сирота, то ходи за мною. Він повернув коня на дорогу, вдарив його злегка гарапником і поїхав, а я йшов босоніж по колючій стерні; у мене все тіло тремтіло з холоду та з остраху. — Чи не поведе він мене, — думав я собі, — крий Боже, до попа? Подумавши так, я хотів був тікати від нього до села й сховатись десь у буряні, але ж він щохвилини оглядався на мене й спрямував свого коня в протилежний від села бік; привів мене до панського двору й віддав до рук управителя, оповівши йому, де і як мене знайшов. Управителем був добрий старенький пан Кошулька; [він] звелів пошити мені з дімодільної пістрі куртку й штани, і я став у нього за домашнього козачка. Прожив я в нього осінь та зиму; малощо краще мені було в пана Кошульки, ніж у попа; ріжниця була тілько та, що мене не вчили грамоти, а били й щипали, хто хотів. Якось навесні побачила мене на дворі стара графиня (управитель жив в одному дворі з нею, тілько в окремому фліґелі). Покликала вона мене до себе, спитала, як на імя, й пішла собі до покоїв. Другого дня після того кравець узяв з мене міру й пошив одежу, та вже не з пістрі, а сукняну, з тонкого дорогого сукна; справили мені чоботи й шапку, а до того я й так ходив. Коли все було готове, дали мені чисту сорочку, чого раніш не бувало. А як мене вмили, зачесали й одягли в нову суконну одежу, тоді сам пан Кошулька вдяг новий синій фрак із мідяними ґудзиками й повів мене до графині. Черговий гайдук доповів їй про нас. Графиня веліла покликати нас до приймального покою, де ми її довго чекали, і пан Кошулька ввесь час стояв. Мені дивно було, що в покої так багато стільців, а він не сідає. Зрештою графиня вийшла, привіталась із управителем, кивнувши до нього злегенька головою, й звеліла покликати панну Маґдалену. За хвилину з бокових дверей вийшла панна Маґдалена. Чарівний, незабутній образ! От наче тепер її бачу: молода, струнка, прегарна! Задумливі, блакитні, виразні очі її дивилися просто на мене; їх проникливий погляд збентежив мене. Вона була дочкою одного пана, що проциндрив своє добро. Маґдалена була добре вихована, й тому графиня взяла її собі за компаніонку, а для малого свого сина за ґувернантку. — Ось, люба моя Маґдалено, — сказала графиня, — рекомендую тобі компаніона й льокая моєму бідному Болеславові; візьміть його до себе, нехай вони у вільний час бавляться вкупі. Графиня вийшла, а панна Маґдалена взяла мене за руку й повела до себе в покої. У покоях панни Ма?далени зустрів мене хлопчик моїх літ, худий та зелений. Це був граф Болеслав, одинчик графині. Він досить зухвало спитав мене: — Як тобі на імя? Я тихенько відповів: Кирило. — Фе, яке хлопське імя! та дарма, я зватиму тебе Яном. А що, Яне, вмієш ти грати в коники? — Ні, не вмію. — Так я тебе навчу. І він зараз заходився вчити мене грати в коники. Я цю науку розумів не згірш од нього, але чомусь не хотів бути з ним щирий. Другого дня вранці, коли граф Болеслав ще спав, панна Маґдалена нагодувала мене булкою й теплим молоком і ласкаво, як сестра, спитала в мене, хто були мої батьки й де вони тепер? Я розповів їй усе з такими подробицями, що вона поцілувала мене й заплакала. З того часу вона що день Божий напувала мене теплим молоком та годувала солодкими булочками. — Ну, Ясю (мене всі в домі звали Ясем), хочеш ти вчитися грамоти? — спитала мене одного ранку панна Маґдалена. — Я вже вчився грамоти в попа, але коли ви будете мене вчити, то знов буду вчитися; а як не ви, то не хочу, щоб мене вчили. Вона всміхнулася й сказала:  Сама тебе вчитиму!  — і дала мені французьку граматку. — Глянь, чи знаєш ти оці літери? — Ні, в попа мені показували іншу азбуку. — Ну, так я вчитиму тебе з цієї азбуки, — з цієї легше, — і стала показувати мені нові для мене літери. На диво й на радість їй я швидко вивчив усі літери французької азбуки, а коли почав досить швидко читати по-французькому, вона стала вчити мене по-італійському; ця, улюблена нею мова, була тоді модна. Я й тут виказав досить швидкі успіхи й незабаром зрівнявся наукою з Болеславом на невимовну радість панни Маґдалини. Мир душі твоїй, прекрасна, добра істото! Ніколи не забуду я твоєї привітної, ласкавої мови, твого сердечного спочуття до моєї долі сумної!... Вона полюбила мене так, як тілько мати може любити свою єдину дитину. Ласкавістю заохочувала вона мене до науки. Бідна, вона не передбачала, як недоречі випаде моя освіта. Час минав, я підростав, учився пильно й успішно. З графом Болеславом ми ніяк не могли здружитися: мав він щось у собі, що від нього відштовхувало, якусь передчасну, — зухвалу, недитячу пиху. Іноді показував він свою приязнь до мене за те, що, коли він бувало не в міру пустує, я всю вину брав на себе, — це мені, ясна річ, не минало дурно. Через його пустоти стали мене вважати мало не за розбишаку. Про мою великодушність знала тілько панна Маґдалена й завжди платила мені за те щирою ніжністю. Графиня була жінкою з великого світу; розпещена колишніми успіхами на арені світського життя, вона любила справляти бенкети, де, розуміється, була першою між провінціялками; читала італійські та французькі новелі й більше нічого не робила. Сина свого, хоч і зростав він під одним дахом і з нею, бачила вона може двічі на день, та й то мимохідь. Раз якось спостерегла вона, що Болеслав — уже хлопчина таки дорослий, і що треба знайти для нього вчителів, бо вона мала думку підготувати його до університету. Запросили вчителів, почалася наука. Як слуга, я бував на лєкціях та навчався всього, що читали та пояснювали графові. Я мало не завжди готував графа до іспиту, бо він нічого не міг чи не хотів запамятати з лєкцій своїх учителів. Панна Маґдалена, як і раніше, пестила мене, любила й розмовляла зо мною тілько по-італійському. Увечорі, перепитавши мене з того предмету, що я його слухав у шкільній кімнаті графа, вона вчила мене грати на фортепіяні. Була вона справжньою артисткою на цьому інструменті; часто було, після лєкції зо мною сиділа вона допівночі при фортепіяні, виграваючи варіяції на чудові твори Бетговена (це був її улюблений композитор, що саме тоді зявився в музичному світі). А я, було, сижу в куточку й не поворухнуся, сижу та слухаю, слухаю та й заплачу, сам не знаю чого. Музику я полюбив з усією пристрастю, і тою любовю обовязаний панні Маґдалені. Щось за рік ми вже грали з нею на чотири руки декотрі сонати Моцарта й Бетговена. Раз графиня застала нас за фортепіяном та була дуже незадоволена, завваживши — зовсім слушно — панні Маґдалені, що я народився не для музики, а для рала та плуга. Панна Маґдалена відчула всю слушність цього завваження, обійняла мене й гірко заридала. За нею заплакав і я: хоч і не дуже добре розумів розсудливу увагу графині, та збагнув, що панні Маґдалені це було дуже прикро. Граф зростав швидко, а вчився дуже поволі й тупо. Не можна сказати, щоб зовсім не було в його здібностей: ні, дещо він мав, та все те було приспане через недбайливість необачної матері. Графиня раз-у-раз захоплювалася успіхами свого любого Болеслава, успіхи ж його не йшли далі гармонійного лепетіння по-італійському; вона була зачарована й нічого більше не вимагала від свого любого Болеслава, хоч і готувала його до університету. Учителі справно діставали платню й утримання й робили своє діло, як наймити або як більша частина вчителів: давали щодня лєкції або оповідали на дозвіллі про полювання з хортами й такі інші розваги. Одна панна Маґдалена, як добра мати, піклувалася про його моральне виховання; але їй перешкожало оте недоречне захоплення графині, та й Болеслав уже дуже добре розумів (а може й учителі навчили), що він граф та ще й багатий, що йому жадної науки й чеснот не треба, — тож часто своїми грубіянськими вибриками він доводив до сліз бідну панну Маґдалену. Тяжко було мені дивитися на цю благородну, прекрасну жінку; в душі я ненавидів Болеслава і, коли б не вона, я скрутив би йому вязи. А вона бідна, тяжко ображена, приголубить, було, мене й повторює мені святі слова:  Любіть і ненавидящих вас!  Я забув, друже мій добрий, сказати вам, що графиня була, як кажуть,  ні вдова, ні мужня жона : чоловік покинув її та перебував постійно в Італії, швидко гайнуючи там свої подільські маєтності, а графиня з сином жила, як вам відомо, на Волині й займалася, як сама казала,  едукацією  свого одинака. От тепер і скажіть мені, який добрий приклад моральний міг бачити хлопець у родинному житті своїх батьків? Раніше, було, він раз-у-раз допитувався у своєї ніжної матері:  Чи скоро татусь приїде?  А мати йому на те відповідала, що його татусь поганець та коли й приїде, то вона його й на поріг не пустить. Добре було синові чути від матері такі слова! Та серед багатих людей такі родинні контри трапляються частенько, то й на молодого графа не робило це великого вражіння. Домашнє його виховання скінчилося; треба було вибрати школу, відповідну його уродженню, куди б можна було його послати для закінчення освіти. З цієї нагоди відбувся великий бенкет, а по бенкеті покликали гостей на домашню раду: куди саме послати графа для завершення освіти? Перебрали всі ліцеї, всі університети, починаючи від Ґеттінґенського, й нарешті одноголосно ухвалили вислати його до Вільна й зробити з нього політика-економа. Через місяць після цієї важливої події графиня справила один великий бенкет, на якому молодий граф одзначився мазуркою. За кілька день після того бенкету граф у величезному дорожньому берлині відїхав до Вільна. Я почув себе вільнішим, бо він стояв перепоною між мною й панною Маґдаленою. При ньому не можна було мені й простого слова до неї сказати без того, щоб той лихий хлопець не почав з неї, бідолашної, сміятися. Нарешті він поїхав. Ми зосталися самі, справді самі; в цілому домі не було нікого, з ким можна було б поговорити так приязно й так щиро, як ми з нею розмовляли. Стара графиня ледве помічала присутність панни Маґдалени в своїм домі. Така грубіянська неуважливість тривожила панну, і кілька разів вона збиралася покинути графиню. Та де б вона, сердешна, могла прихилити свою самітню голову? Вона ладна була побратися з першим-ліпшим неотесою-посесором, аби тілько спекатися графині, таж неотеси-посесори не женяться з убогими дівчатами, а в бідної Маґдалени нічогісінько не було, опріч чистого, благородного серця. Повіряючи мені свої думки задушевні, вона говорила мені, що житиме у графині тілько доти, доки я не виросту й не зможу сам своє життя влаштувати; тоді вона виїде до Варшави або до Вільна й прийме свячення, як смиренна кармелітка. Мир твоїй добрій, твоїй праведній душі! Сумно було мені чути її щиру сповідь, її гадки непорочні. Бувало, геть за північ просидимо, наговоримося, наплачемося й розійдемося до другого вечора мало не щасливі. Часто свої сумні проєкти вона кінчала симфонією Себастіяна Баха на домашньому органі. Це була свята Цецилія, а я, бувало, духа затаївши, слухав її, молився на неї. То були найчистіші, найщасливіші години мого сумного життя! Незабаром мене посадовили писати в панській конторі, й отут я й відчув свою підневільність! Тут уперше почув я слово: кріпак! Гірке, кляте слово! І день той клятий, коли я його вперше почув! Та нічого було робити, — треба було коритися долі! Настав тяжкий для мене час. Одна тілько незабутня панна Маґдалена могла вгамовувати й заспокоювати мене. Одній їй я завдячую те, що не наклав на себе грішних рук... А може воно й краще було б?... Та ні! Хоч і яке сумне та тяжке наше життя, але ми не маємо права його прикорочувати. Нехай Той його в нас одбирає, хто його нам дарував. Я й далі писав у конторі, а вечорами відвідував панну Маґдалену. Про що тілько ми з нею не говорили, про що не мріяли! І всі наші мрії, всі гадки розвіялися, як дим на ясному небі. Вона давала мені книжки доброго змісту, які тілько могла знайти в домовій бібліотеці графині, бо бібліотека та мало не вся складалася з французьких романів та італійських новель двозначного змісту. В конторі писарі сміялися з мене, звучи паничем, білоручкою та німцем, бо я читав не російські й не польські книжки... Раз якось у жнива або, як тут кажуть, у  страду , послали мене з лановим переписати на лану жниці і копи нажатої пшениці. Йдучи мимо жниць, побачив я жінку, наче б знайому мені, а біля неї між снопами спала дівчинка років зо три, прикрита зеленим холодком і заквітчана польовими квітами; біля неї, в затінку, тиква з водою й торба з хлібом. Я довго милувався прекрасним личеньком заснулої дитини; намилувавшися цією скромною, прекрасною картиною, я спитав у наче б то знайомої мені жінки, як їй на імя, щоб записати її до реєстру жниць. Вона відповіла. Імя та голос здалися мені дуже знайомі. Я спитав, чи вона, Домаха, часом не дочка такої й такої вдови? Вона відповіла, що то вона й єсть. — А це твоя дитина? — Моя, — відповіла вона. Я розпитавсь у неї про її домашнє життя-буття, нагадав їй той вечір, як вона мені, голодному втікачеві, винесла шматок хліба. Вона теж пригадала, пізнала мене, зраділа мені, наче братові рідному, й прохала відвідати її в старій материній хаті. Другої неділі, після Служби Божої відвідав я її у знайомій мені хаті. З сумного її оповідання дізнався я, що старенька вдова, моя добродійка, давно вже померла, а після смерти матері сама вона вийшла заміж; чоловік її скоро потому втік до Басарабії, покинувши її саму з малою дитиною. Оповіла вона мені про це просто й зворушливо, — так, як оповідають тілько про найсумнішу правду. Вона просила мене пообідати в неї, чим Бог дав. Я згодився, а вона, сердешна, мало не плакала, що не було в неї навіть пятака на чвертку горілки. Бідолашна! Скрізь у хаті знати було недостаток та злидні, проте все було охайне й чисте; стара хата була старанно вимазана, хоч і жовтою глиною, бож білу глину треба купувати або вимінювати на хліб, в за жовтою тілько піти на берег Случі. Усе бідне хатнє начиння було в чистоті та в порядку; сорочки як на ній самій, так і на доні були чисті, білі. Скрізь у неї був такий лад, що й самі злидні здавалися мені не такими огидними, якими я їх уявляв собі. Попрощавшися з нею, я пішов додому, обіцявши відвідувати її щонеділі. По дорозі зайшов я до своєї старої пустки. Сумний вигляд; вікна вибиті, двері виламані, стежки заросли буряном, а в розваленій печі сова собі гніздо намостила. Подивився я на це спустошіння й сумно мені стало, — я глибоко відчув свою самітність. Прийшло мені до голови оселитися в своїй пустці. Але що я в ній сам один робитиму? Одружитися хіба? Та з ким же? З селянкою? Як же я житиму з нею? Поміркувавши, став я на тому, щоб обновити свою пустку та оселити в ній мою нову-стару знайому, виховати по-своєму її доню та й побратися з нею. Подумав-погадав і пішов до своєї контори. По дорозі забуяла моя молода фантазія. Я уявляв собі все щастя, всі радощі мого майбутнього родинного життя. Увечорі переказав про свій план панні Маґдалені. Вона захопилась, аж плакала; цілувала мої руки, звала мене своїм сином, своїм братом рідним; говорила, що я роблю добре діло християнське, захищаючи від злиднів і горя вдову з сиротою; врешті приобіцяла допомагати мені всім: і радою, і грішми, навчити мою майбутню дружину і грамоти, й музики, й господарювання. Другого таки дня заходився я коло цього діла: випросив собі кілька день волі, найняв майстрів, і почалася відбудова хати, що в ній проминули мої дитячі літа. До хати, замість комори, приставив я світлицю, сад обгородив новим частоколом, біля хати зоставив місце на квітник, не забув і про хлів для корови й іншої домашньої худоби, — одно слово, влаштував усе потрібне в селянському побуті. Коли все вже було готове, пішов я прохати свою сусідку на новосілля. Заплакала вона, сердешна, коли я сказав їй, що все те влаштовано для неї та для маленької її Марисі. У неділю по обіді пішли ми з панною Маґдаленою відвідати їх. Як же ж вона, бідолашна, тішилася, що й панна не погордувала нею. Тому, що хата моя була недалеко від панського двору, ми з панною Маґдаленою щодня відвідували нашу годованку, а через пять літ панна Маґдалена стала вчити її читати по-польському, а я по-російському. Швидко летіли мої літа молодії, швидко зростала Марися. І зросла, і стала красунею, справжньою волинською кралею. Боже мій! Було дивлюся на неї й не надивлюся. А коли було ввечорі, в садку, вона з ґітарою заспіває нашу журливо-мелодійну пісню, то я тілько плачу та молюся Богові. Та яка ж вона була розумна, дотепна! Панна Маґдалена, бувало, не налюбується, не надивується її тямливості. Я був щасливий. Вона мене любила, себто теж була щаслива. Життьові справи мої теж рушали наперед: з простого писаря мене зробили конторщиком, а після смерти пана Кошульки управителем маєтків графині. Була така гадка, щоб після Різдвяних Свят вінчатися нам з Марисею. Панну Маґдалену запрошено за посадну матір, а за батька — шановного сусіду, нашого титаря... Все було готове, та не сталося... Молодий граф, скінчивши університет, — Бог його знає, який факультет, — не заїхав навіть побачився із старою матірю, а вирушив у чужі краї, щоб досконалитися в деяких науках, — так, принаймні, писав він до матері. Стара графиня, розуміється, дуже тішилася такою похвальною ревністю сина до науки. Ніжна мати справно посилала йому гроші й у кожному листі прохала, щоб він швидше удосконалювався в науках та їхав додому, бо вона вже стара, їй недалеко вже й до могили, так хотілось би хоч подивитись на його перед смертю. Але добрий син не вважав на благання старої матері. Вона ввесь час плакала, вона його нарешті полюбила й не знала, чим заманити його до себе. Я бачив її завжди засмучену й справді таки близьку до могили, й тому на погибель свою порадив я їй, щоб вона не посилала синові грошей, — тоді він хоч-не-хоч приїде. Стара так і зробила. За кілька місяців син вернувся до старої вмираючої матері. З-за кордону повернувся він із французом-камердинером та двома будьдоґами, а любій мамі привіз мосяжну браслетку та анекдота про те, як він, щоправда сам того не знаючи, на дуелі у Фльоренції убив свого рідного батька. За те стара мати вкрила його рвучкими поцілунками. Було це в вересні; мені треба було їхати до подільських маєтностей графині, щоб звідтіль вислати до Одеси пшеницю та й самому слідом за нею їхати, продавати її. З Балти до Одеси я поїхав поштовими кіньми. Як минув я дві стації, за Балтою мене захопила в степу ніч, ясна, місячна, тиха, чарівна ніч! На степу ніщо не ворухнеться, найменшого звуку, найменшого руху, — тілько, коли проїдеш повз могилу, на могилі тирса немов ворушиться, і тобі чогось страшно робиться. Гей, могили, могили, високі могили! Скільки промайнуло в душі моїй високих прекрасних думок, коли я дивився на вас, темні німі памятки минулої народньої слави й неслави! І за тої години сумної задуми чуєш, було, вночі, як десь далеко-далеко в степу чабан виграває на сопілку одноманітну журливу мелодію. Лихо моє, що не можна мені осісти в тій чудовій країні та на старості літ послухати рідної пісні журливої! Бувало нераз, спиню я візника-поштаря на дорозі та й слухаю чабана, слухаю й не наслухаюся. Бідолашний поштар аж дрижить од нічної роси, без діла сидючи, а я сижу собі на возі та поти слухаю, аж доки не заплачу. Гей-но, поштарю, гей жвавіше! Карбованця на пиво! Поштар трухне віжками, махне гарапником, коні полетіли, дзвоник заскиглив-заголосив, і ось знов серед степу землянка: то поштова стація! Мені наче полегшає; та ночувати не хочеться; беру коні, їду далі. На другому перегоні те саме, що й на попередньому: широкий степ та темні могили; такий самий чабан, та сама журлива пісня й той самий чудовий повний місяць! Приїхав я до Одеси, діждався своїх чумаків, продав пшеницю і з мішком дукатів вернувся додому. Лихо, гірке лихо дожидало мене вдома. І тепер, друже мій, тепер, на старості літ, по всіх тяжких переживаннях, не в силі я спокійно про те згадувати... Віддаючи графині гроші за пшеницю й рахунок з своєї подорожі до Одеси, помітив я, що в другій світлиці промайнула Марися в німецькій голубій сукні (вона звичайно носила наше національне вбрання). Мене це вразило в серце. Од графині побіг я швидше додому, — мене зустріла Марисина мати в сльозах. — Що сталося? — питаю я. — Боже мій! Боже милостивий! — Що сталося? — Доле моя! Клята доле моя! Я довго стояв, не розуміючи її. А вона все плакала, кляла свою долю та цілувала мої ноги. Коли вона стямилася, я спитав її, що сталося. Вона крізь сльози ледве проговорила: графиня Марисю взяла за покоївку. — Так що ж! Великого лиха тут ще немає; я упрошу графиню, щоб вернула її назад додому. — Велике... велике лихо, — простогнала вона. — Молодий... молодий граф... Будь він проклятий з усім його родом і кодлом! — Та що таке? Що граф? — Не питай! не говори зо мною! Іди до нього! Нехай він сам тобі розкаже. — І вона знову стала плакати і рвати на собі волосся та, стогнучи, промовляла імя Марисі. Нарешті я зрозумів, що моя сердешна Марися стала жертвою огидного розпусника. Боже мій великий! Чом тоді не вбив Ти мене своїм святим громом? Скільки гріхів обминуло б тоді мою грішну душу! Воля Його недовідома, — Він судив мені інакше! В нестямі побіг я до двору, ввійшов до кабінету графа й побачив біля ніг його мою заплакану Марисю. Я кинувся на нього, і тілько два гаремні гайдуки врятували його від смерти. Мене звязали, винесли до льоху й приставили сторожу. Не памятаю, чи довго я був звязаний. Коли ж я очуняв, то почув, що лежу на соломі в вогкому й темному льоху, а біля мене — відро з водою та шматок хліба. Тіло моє все було знесилене, минуле здавалося мені якимсь страшним сном. За кілька день сили мої вернулися: добра моя панна Маґдалена нишком присилала мені чаю й білого хліба; але сама провідувати мене не відважувалася. Силкувався я кілька разів виламати двері й утікти; але вартові погрожували мотуззям. Мотуззя я не боявся, та двері були залізні, й силою нічого не можна було вдіяти. Просидів я в льоху, аж доки граф, укравши в матері гроші, знов не поїхав за кордон. З льоху випустили мене вночі, і я, мов хижий, кинувся за браму. Це було зимою, і я без шапки побіг світ за очі. Незабаром помітив я в полі вогник; я пішов до нього, — то була корчма. Я почув, що мені холодно, й побіг до неї. Вхожу до корчми, бачу; за столом сидять два широкоплечі мужики, а перед ними на столі — мідна кварта з горілкою. Я привітався; вони мовчки кивнули головами. Я сів до столу й казав дати кварту горілки. Жид пізнав мене й, подаючи горілку, з якимсь острахом указав мені очима на моїх сусідів. Я випив шклянку горілки, далі другу; почастував сусідів, і вони не відмовились. Розмовився я з ними, і на запитання, що вони за люди, вони сказали, що були в Одесі на заробітках, а оце тепер вертаються додому. Голова моя солодко пяніла, і я казав дати ще кварту горілки, а вони казали дати їм дві. Незабаром стали вони з мене жартувати, що я не випив ще й двох кварт горілки, а вже пяний. Спершу я на жарти відповідав жартами, а далі щиро розповів їм свою історію з самого малечку та прикінці й заплакав. Один із них, сміючись, сказав до мене: — Гей-гей, земляче, бий лихом об землю, як швець мокрою халявою об лаву!... Слізьми, земляче, нічого не вдієш. Ми теж, сам бачиш, люди вбогі, покривджені, загнані, пограбовані, а проте, хвала Богові милосердному, пануємо! Ти тілько глянь та подивись. Кинь лихом об землю! Ходи з нами, вільними козаками; далебі, каятись не будеш! Живемо вільно, весело. Палати наші — зелена діброва; майдани наші — степи широкі та просторі. Удень спимо в зелених палатах, а вночі — гуляємо та топчемо ногами оксамити й золото. Що ж, товаришу, по руках, чи що? — Заждіть! Дайте трохи подумати, — сказав я. — Як на мене, земляче, то ждати й думати — нема чого. Хай жиди та пани думають, куди їм дукати краще ховати, що понакрадали в селян убогих. Не думай, а лучче випий ось цієї  думи . Він налив мені шклянку горілки. Я випив і подав йому руку. — Оце так! Оце по-нашому! а то — думати! Що там видумаєш! Єйбогу, нічого! І чарки горілки не видумаєш, — авжеж! — Гей, ти, свиняче вухо! — гукнув другий — давай вина, давай меду, давай пива! Горілки не хочу! Та слухай-но ти, свине, щоб було порося печене. Я гиндика та півня не зношу! Чуєш? Миттю! Бідний жидок затремтів і пішов із лихтарем та поставцем до льоху. Просиділи ми за північ. За щирість і вони заплатили мені щирістю: з оповідань їх довідавсь я, що один із них — батько моєї Марисі, що втік був до Басарабії, а другий таксамо — кріпак-утікач, і вони з товариством чесним промишляють промислом лицарським, тобто розбишацтвом. Удосвіта вони пішли спати до стодоли, а мене сон не брав, хоч я й був пяний: ненависний граф не давав мені очей стулити. Я тихесенько встав, вийшов із стодоли й пішов на село. Прийшовши до своєї хати, обійшов її навкруги. Гірко мені було дивитись на неї. Машинально викресав я вогню й засунув трут до соломяної стріхи. За хвилину вона спалахнула, і я спинився на вулиці, поглянув, як горить моє добро, та й пішов назад до корчми, до своїх нових товаришів. Почало світати, як я прийшов до корчми й розбудив товаришів. Вони були зовсім тверезі, я теж був майже тверезий. Вони випили ще кварту горілки (я вже не міг пити), взяли приготований жидом мішок із печеними курями та гусками й мовчки рушили полем до діброви. І я пішов із ними. Довго я оглядався на своє рідне село, його вже й не видко було, тілько чути було якийсь гомін та видко було заграву над моєю убогою хатою. Прийшли ми на хутір, знайшли там стареньку жінку, що топила піч. Товариші мої спитали її: — Чи не було Марка? — Ні, не було, — відповіла вона. — Ну, то вари обідати, а ти, приятелю, лягай та спочинь! Я ліг і заснув. Мені снилось розбійницьке пристановище; з переляку я прокинувся й побачив, що я справді в розбійницькому таборі. Минув один тілько місяць, і я став справжнім розбійником. Щоправда, я нікого не вбивав, зате без милосердя грабував багатих жидів і шляхту й усякого, хто їздив у дорогих повозах. Начитавшись романів про великодушних лицарів-розбійників, я задумав наслідувати їх, тобто брати в багатих і роздавати бідним. Так я й робив. Минув іще місяць, і мене однодушно проголосили отаманом. Ватага моя швидко збільшувалась, так що за чотири місяці у мене було вже більш сотні шибайголів. З такою силою я відважувався вже явно нападати на панські двори, і то з успіхом, бо селяни зражували своїх тиранів. Лицарськими вчинками своїми я здобув собі любов селян на Поділлі й на Волині. Слава про мою безкорисливість швидко ширилась поміж ними, і ватага моя все більше зростала, так що за півроку мав я біля трьох сот товаришів. В одному місці ніколи я війська свого не тримав, бо тяжко було його прохарчувати, та ще й поліції треба було забити памороки щодо місця мого перебування, та поліції я не дуже й боявся, бо селяни мене любили й переховували в разі небезпеки. Часом я скупчував свою армію до одного місця, але не на те, щоб нападати на ворога, а для того, щоб укупі тиждень-два побенкетувати. На те в мене були по ріжних лісах льохи або позабуті давні печери, що їх знали тілько мої осавули та дехто з випробуваних товаришів. В льохах ми ховали вино, харчі, зброю, оливо, порох та гроші. Один такий льох був у мене біля Звинигородки в так званому Братерському лісі. За народнім переказом, льох той викопаний був гайдамаками року 1768-го. Другий такий самий льох був між Заславом та Острогом, — теж, здається, гайдамацької роботи. Третій, найбільший — біля Києва, за мурами Китаївської пустелі, теж у лісі. То були величезні печери, викопані, здається, ще за Андрія Боголюбського. На горі, що в ній викопано ті печери, знати й досі сліди тих земляних валів, можливо — з огорожі його загороднього терему. У тих печерах бенкетував я з товариством по кілька день, на виду Китаївського манастиря, а святі отці й гадки про те не мали. Світив я в печерах білими свічками восковими, що їх тут таки в Китаївському манастирі виливали для Києво-Печерської Лаври. Застеляв я ті похмурі печери килимами коштовними, шалями та оксамитами. Гучно було й весело! А іноді й тепер перелечу думкою до того краю, згадаю колишнє й наче помолодію!... Господи, прости мене грішного! Оповідач побожно перехристився. Побенкетувавши кілька день, розпускав я своїх хлопців на всі сторони, призначивши до кожної ватаги нового осаула, або давнього затвердивши, та ще й наказував, щоб усі осавули звалися моїм імям та моїм прізвищем, а сам передягався за селянина або за пана та й вибирався до Києва або іншого якогось міста. Одно слово, поводився, як той уславлений Рінальдо-Рінальдіні. Траплялося мені часто бувати на берегах Случі, близько мого села рідного, але зайти до села я боявся. Мене не лякала зрада селян, я всіх їх понаділяв — кого грішми, кого майном: волами, кіньми чи іншим чим; я не боявся їх. Мені страшно було зустріти Марисю або панну Маґдалену. Цілі ночі було висижував я на березі моєї любої Случі, дивлячись, як гаснуть вогники по вбогих хатах братів моїх мирних, долі своїй покірних. Плакав часом і каявся, але надто далеко зайшов я, щоб можна було вернутись назад, без допомоги щирого друга. Я кілька разів захожувався відвідати панну Маґдалену та все передумував: і соромно, і боязко було бачитися з нею. Отак диявол боїться зустрінути чистого янгола! Тоді я був наймізернішою й найбезталаннішою людиною! Повештавшися біля села, намилувавшися ясними водами Случі, я відходив до лісу, як вовк, боячися спіткати людину. В лісі знаходив я одну з своїх ватаг, на широкому гіллі столітнього дуба розвішував коштовний килим та оксамити й починав пити з своїм злочинним товариством. Я думав утопити свою брудну совість у дорогому вині. Де там! Совість виринала з вина і, як скажена кішка, впивалася мені в серце! За тих страшних хвилин зявлялися передо мною, як живі, панна Маґдалена й моя прекрасна, зведена наречена! Вони зявлялися мені, як два янголи; розмовляли зо мною так тихо, солодко, так любо, що я притомнів і ставав зовсім щасливою людиною. Раз якось зважився я написати листа й просив у листі побачення з ними на самоті; місцем побачення я призначив порожню хату в саду в нашого титаря, — мого гаданого весільного батька. Я став на тому, щоб кинути своє ремесло кляте, й готовий був хоч каторжним бути, аби тілько очистити свою брудну совість. Я пильно ховався від товаришів із своїми замірами, та й до чого б довела щирість? До грубіянського глуму, а більше ні до чого! Тремтів я, дожидаючись дня, призначеного мною панні Маґдалені на побачення; в той час вештався я з своєю малою ватагою біля Луцька. Раз помітили ми з лісу, що поштовим шляхом котиться в куряві великий дорожній берлин. Я скомандував своїм завзятцям:  З яру на долину!  — себто вийти на шлях та спинити берлин. Сказано — зроблено. Берлин спинили. Ще здалека здавалося мені, що берлин той мені знаний, а поки я добіг до нього, щоб запевнитися в тому, що я не помиляюся, валізи були вже від берлина відрізані, а сам їх хазяїн, роздягнутий до голого тіла, тремтів за своє життя. І кого ж я пізнав в отій голій людині? Свого найлютішого ворога, — похітливого розпусника, графа Болеслава. Признаюсь, що мені було смішно й болюче дивитися на нього: він теж пізнав мене й затремтів усім тілом. Я відвернувся від нього, наказав привязати валізи до берлина й одягти графа та його камердинера француза; дав іще фурманові червінця на горілку та й пустив їх із Богом, не рушивши й волосини. Граф із переляку не міг слова вимовити, а француз, сівши до берлину, ввічливо зняв капелюха й промовив до мене:  Merci, monsieur!  Після цієї події мені здавалося, що я сміливо можу йти на побачення з панною Магдаленою. Я мріяв уже про тиху й солодку розмову з нею, про її прекрасний, милосердний погляд. Ввижалося вже мені, що я — покаяний, безмовний, покірний працьовник з очищеною совістю — десь у глухому монастирі або на далекому засланні. Я був щасливий, але Бог судив, щоб були продовжені мої злочинства. В дорозі я тяжко занедужав. Товариші привезли мене на хутір у лісі біля Дубна до старої ворожки та там і зоставили. Старенька годувала мене й лікувала, як уміла. Отаманування своє я передав товаришеві Прохорові Кичатому, людині великої фізичної сили й нерозбійницького серця. Пролежав я майже нерухомо від жовтня аж до квітня; під кінець квітня міг уже вставати на ноги й переходити до другого кутка хати. На провідній неділі я вже сидів під хатою й милувався тихою, меланхолійною красою природи, що оживала по весні. Хутір цей був такий самітний, що, здається, крім моєї лікарки та її старого, ніхто й не гадив, що той хутір є на світі. З дозволу моєї лікарки я мало не щодня почав виходити, щоб посидіти кілька годин під хатою. Сижу, було, та й милуюся невеличким прозорим ставком, заквітчаним зеленим очеретом; дивлюся на греблю, обсажену в два ряди старими вербами, що поспускали своє віття до прозорої води. Нижче греблі був старий, як і його хазяїн, млин на одне коло з лотоками, що солодко шепотіли. На поверсі ставка пливають гуси й качки, кожна в двох постатях — одна головою вгору, а друга вниз, бо здалека здається, що й у воді качка, й над водою качка. На березі біля греблі маленький човник догори дном; на піддашші старого млина розвішані рибальські сіті, а навкруги хутора, непрохідний, дубовий ліс, і тілько в одному місці щось наче просіка, немов навмисне прорубана на те, щоб доповнити пейзаж; а серед тої просіки, далеко на обрію, синіють, неначе величезні вали - відноги карпатських гір. Я оживав, дивлячись на оту чарівну, прекрасну природу. Час од часу відвідував мене Прохір Кичатий, привозив завжди моїй лікарці гостинця, а мені різних ласощів; говорив мені, що товариші без мене нудяться, що нема жадних заробітків, що він мало не опинився в руках поліції у Кремянці, що товариші ждуть мене, неначе самого Бога з неба. А в мене було що інше на думці: я все думав, як би тілько набратися сили та зараз вирушити просто до Почаєва помолитися Святій Заступниці Почаївській, далі пробратися на берег Случі, побачитися з панною Маґдаленою, а потім уже, — куди Бог дасть, тілько не до товаришів. В кінці травня я міг уже, спираючись на ціпок, вирушити в дорогу. Одягся я в стару селянську одежу, взяв на плечі торбу, в руки ціпок, за пазуху — за старим звичаєм — пистоль, подякував, як міг, моїм добрим господарям, помолився й вийшов із хати. Старий провів мене на Кремянецький шлях, і я, попрощавшися з ним ще раз, пішов дорогою на Кремянець, гадаючи спершу зайти до Почаєва, а потім уже на побачення з панною Маґдаленою. Вертаючися з Почаєва, звернув я до Кремянця подивитися на  Королеву Бону  та на палац, що його будували тоді під Кремянецький ліцей. Пером земля тобі, благородний Чацький! Ти любив мир і просвіту! Ти любив людину так, як заповів нам любити Христос. З Кремянця через село Вербу рушив я до Дубна, а з Дубна на Острог, на Корець та на Звягель — на береги моєї рідної прекрасної Случі. Тут я перепочив і другого дня ввечорі був уже під нашим селом. Думка була переночувати в діброві, а вранці подати звістку панні Маґдалені, що я тут. Але як я дам знати? У мене не було ні паперу, ні пера, ні чорнила. Поміркувавши, я пішов до знайомої корчми, щоб там написати до панни Маґдалени листа й послати до неї жида; а тут іще й голод почав мені сильно докучати, от і пішов я до корчми. Жид і знаку не дав, що пізнав мене. Я взяв чвертку горілки, шматок хліба й тараню. Вгамувавши трохи голод, узяв я в жида клаптик паперу, написав цидулочку й послав з нею жида до панського двору, а сам, покищо, приліг одпочити на лавці. Почав уже був куняти, як одчинилися двері, і до корчми вбіг граф із юрбою озброєних селян. — Держіть його! Вяжіть його! — гукав він. Я скочив з лавки, вийняв пистоля і, ні на кого не наміряючись, спустив курка. Граф звалився на долівку. Прости мені, милосердний Господи, сей гріх мій невільний! Я не бажав його смерти: був він уже в мене в руках, і я пустив його. Сам сатана спрямував мою руку, і я став невільним убійником! Хоч я й уславився був у цілому краю, як розбійник, але це була перша й остання жертва моїх рук. Та це не виправдує мене, — я таки був розбійник, бо сягав на чуже добро. Селяни, знаючи мене особисто та мою розбишацьку славу, — а з нею лучилися чутки, нібито я ворожбит, — не хотіли мене вязати. Але я кинув пистоля в голову жидові-зрадникові та в супроводі селян пішов на панський двір. На дворі вже мене звязали з наказу графині й замкнули в знайомому вже льоху. Але не дали вже мені ні хліба, ні води, і панна Маґдалена вже не присилала, як колись, ні білого хліба, ні чого іншого. І вона, — так думав я тоді, — і вона, моя єдина, моя добра, і вона покинула мене! Три доби пролежав я звязаний у льоху; кажу, три доби, бо тричі показувалося денне світло зверху через продуховину. Не давали мені ні хліба, ні води, та й не треба було мені нічого: годувало мене моє горе сердечне, напували мене сльози, а мучила й мордувала совість. Я відчув разом усі свої злочинства: був я хижак, грабіжник, нарешті — убійник! Моє горе за ту безконечну тридобову ніч було незмірне! Усі мої злочини ввижалися мені такі живі, такі страшні й виразні, що я закривав очі руками. Іноді, та й то ненадовго, картина змінялася, й мені ввижалося моє дитинство: пустка, ніч у полі, виття вовків, лановий, пан Кошулька, моя благородна панна Маґдалена, а за нею, наче Божий янгол ясний, прекрасна, непорочна Марися...  Боже мій, Боже мій! Вскую мя єси оставив!  Змінялася картина, і я бачив ворога, що згубив мене; навкруги все палало вогнем, і я скаженів, кричав, плакав та гриз муровану підлогу в льоху. Муки мої були страшні, бо молитви й усякі інші добрі думки покинули мене на поталу лютим демонам. Напади шалу повторювалися щогодини. Але якось я опритомнів і почув спрагу, підліз до дверей (ходити я не міг, бо руки й ноги були в мене звязані) і став кричати, просячи води. Ніхто не озивався, а спрага мучила мене. Я шарпнувся, — й мотузки на руках подалися, я вдруге, — почув, як більше попустили. Сяк-так визволив я руки, а потім і ноги, походив напомацьки по своїй тюрмі, й мені наче полегшало. Підхожу до продуховини, дивлюся — світу не видко, мабуть ніч. Тепер усі сплять, чи невжеж і вартові мої заснули? Підхожу до дверей, стукаю, кличу, — ніхто не озивається. Прислухаюся за хвилину: на дворі легенький гомін, голоси людські — мабуть мене почули. Знов гукаю - ніхто не озивається, а гомін на дворі все більшає та більшає. Оглядаюсь, через продуховину пробивається до льоху червоне світло й чую голоси:  Пожежа! Пожежа!  Тут я втратив усяку надію випросити води: хто тепер мене почує? А спрага більш та більш стала мучити мене; я спробував лизати вогкі стіни моєї тюрми, але мені не полегшало. Я знав, що в льоху є вино, але воно за другими залізними дверима. З муки я вив, як звір; мені уявлялась голодна смерть з усіма своїми страхіттями. Слухаю, — двері відчиняють і кличуть мене на імя; я кинувся до дверей, двері відчинилися, і я побачив на порозі своїх товаришів! Перше слово моє було: води! Принесли мені води, я напився, оглядаюся навкруги і, страшно вимовити, що я побачив. На дворі при світлі пожежі товариші мої ріжуть, бють і живих у вогонь кидають нещасних гостей графині. Ой, краще на світ не родитися, ніж бути свідком і причиною такого страхіття! Поки держали мене в льоху, селяни дали знати моїм товаришам про те, що сталося, і вони злетілися на рятунок. Страшний був той рятунок! До графині на похорон сина зібралася сила гостей із жінками, з дітьми, — та не судив йому Господь у землі лежати: грішне тіло його згоріло на пишному катафалку. Все було вже готове до похорону, вже ксьондзи почали співати, як налетіли мої розбійники — немов ті шуляки, запалили розкішний палац, і почалося мордування. Над немовлятками навіть не змилосердилися — варвари! А селяни збіглися до двору, немов на якесь видовище втішне; ніхто й пальцем не ворухне, — тілько реготалися, дивлячись, як розбійники з другого поверху кидали гладкого пана або паню. Безсердечні, жорстокі люди! А проте панну Маґдалену селяни врятували за її доброту янгольську й за те, що вона по неділях ходила до нашої церкви. Врятували й Марисю мою безталанну, бо вона не була панянкою. Я шукав їх на селі, ще раз хотів подивитись на них бідолашних, та селяни не показали мені їх притулку, — боялися, щоб я мимохіть не вбив злочинницю Марисю. Бідні! Вони не йняли віри, що я щирим серцем простив її. Так і не довелося мені їх тоді побачити. При світлі пожежі товариші затягли мене з собою до тієї корчми, де я вперше зустрівся з розбійниками й де заподіяв душогубство. Товариші напилися вина, запалили корчму, а жида-зрадника живого кинули до вогню... Пішли ми ночувати в діброву. Надиво собі я не помітив у розбійників жадної здобичі: виходить, що все те було зроблено, щоб тілько мене визволити. Бідна моя воле! Душогубством та вогнем тебе куплено! Я не брав жадної участи в справах злочинного братства: я трохи не ввесь час слабував, і скоро колишня недуга моя знову до мене вернулася. Сталося це недалеко від мого рідного села, тимто я й прохав своїх товаришів перенести мене в село й покласти у титаревій хатині, що в саду, а там уже, що Бог дасть! Довго вони не хотіли моєї волі вволити, боялися, що поліція нападе на слід, але я запевнив їх, що мені тут безпечно: я знав, що титар не видасть мене, а коли б і видав, то ні суду, ні кари я не боявся, бо й без того карався я щоднини. Мені геть остогидло розбійниче життя, до звірячого подібне. Вночі перенесли мене товариші до титаревої хати, поклали в ній та дали знати господареві, що в нього є гість недужий. Вранці прийшов до мене сам титар, приніс мені води, хліба й пареного молока з шавлією; ласкаво розпитав, що в мене болить, напоїв мене гарячим молоком, потім приніс постіль, а ввечорі привів знахаря. Прекрасне, благородне знахареве обличчя з білою широкою бородою, викликало довіря, а проте ліки його мені не помагали. Титар і знахар просижували зо мною цілими днями, але з жінок нікого я не бачив у себе в хаті: мабуть, розсудливий титар не говорив про мене своїй жінці, бо не вірив у жіночу здержливість. Мені все гіршало та гіршало, так що я прохав покликати до мене священика. Вночі привели до мене священика, і я пізнав того самого отця Никифора, що колись обіцяв вивести мене в люди. Старий був уже сивий, але ще бадьорий. Здивувався він, коли я йому нагадав про того бідолашного Кирила-сироту, що його він колись давно взяв був у вбогої вдови Дорошихи. Після сповіді й прийняття Святих Таїн я відчув, що мені краще стає. Свята, велика річ — релігія для людини, особливо для такого грішника, як я! День за день мені кращало. Добрий мій титар хоч як пильнував, щоб не довідалися, що я перебуваю в його хаті, одначе таємниця стала явною. ____________ Пізно ввечорі сидів я під вікном і слухав, як співає соловей у садку, і дихав пахощами цвіту вишень та черешень. Здалося мені, що за дверима щось чорне мигонуло: придивляюся пильніше, — людська постать тихо підходить до хати; ще ближче, бачу — жінка в чорній одежі, тілько не в селянській, підходить до самого вікна, і кого ж я пізнав? Мою єдину, незабутню Маґдалену! Вона тихесенько ввійшла до хати. Ми припали одне до одного, поцілувались і довго держалися за руки, не говорячи ні слова. Потім, як сестра, як найніжніша коханка, вона обняла мене своїми руками й гірко-прегірко заридала. Недовго протяглося наше побачення, бо я був іще слабий: вона це зрозуміла й хутко попрощалася зо мною, обіцяючи відвідати мене другого дня. Задля моєЇ Марисі зосталася вона жити з нею на селі, бо Марися, як кріпачка, не могла йти з нею до манастиря. Випадково довідалася вона, що я перебуваю в титаря: вона шукала для себе кватиру на селі; диякониха порадила їй титареву хату, як найбільш захисне пристановище. Вдень прийшла вона подивитись на ту хату; господарі були в полі на роботі, а то б вони не пустили її до саду. Я тоді саме спав, як вона приходила в хатину. Вона побачила мене, коли я спав, пізнала й не збудила мене, а прийшла ввечорі. Побачення наші й далі відбувалися щодня, коли господарі були в полі на роботі. Боже мій! Про що тілько ми з нею не говорили! Які високі, які благородні думки-чуття вона повіряла мені! Вона оповіла мені, що, діставши мого листа, в якому я просив побачення, все літо й осінь щовечора приходила до цієї самої хатини, щоб побачитися зо мною, і часом дожидала мене до самого світу. Які чисті християнські заходи обдумувала вона тоді, щоб повернути мене на добру стежку. Ми сповідалися одне одному, говорили про все, що було нам близьке, сердечне, але про Марисю не промовили ані єдиного слова. Вона неначе боялася згадати мені про Марисю, а я боявся почути її імя з непорочних уст панни Маґдалени. Тимчасом моя безталанна Марися щоразу приходила з панною Маґдаленою й сиділа в садку, не насмілюючись зайти до мене в хату. Раз якось набрався я духу й спитався: — А що моя бідолашна Марися, чи жива вона? — Жива, та не скажу, що здорова, — відповіла панна Маґдалена. — А що ж із нею? — спитав я з острахом. — Вона нездужає, у неї серцева недуга. — Можна мені з нею побачитися? Приведіть її до мене, нехай я хоч гляну на неї. Панна Маґдалена вийшла з хати і за хвилину вернулась, ведучи за собою Марисю. Я не пізнав її, так вона змінилася; бліда, худорлява, з якимсь гарячковим блиском в очах. Довго вона стояла, мов скамяніла, нарешті ледве чутно промовила: — Прости, прости мені! — і ридаючи впала мені до ніг. Я був надто зворушений і не міг промовити й слова до неї. Побачення наше без розмови швидко скінчилося, панна Маґдалена вивела її з хати ледве живу... Я не зважився спинити їх. Панна Маґдалена мала надо мною безмежну моральну владу: я корився їй, наче мала дитина матері. Марися разом із панною Маґдаленою щодня відвідувала мене, й якось розповіла мені свою сумну історію від того дня, як я поїхав до Одеси продавати пшеницю. Не переказуватиму тобі, друже мій, тої тяжкої повісти! Вона невимовно гидка, та, на лихо, надто звичайна на нашій бідній батьківщині! Безталанна Марися стала матірю й у злиднях ростила свого бідолашного сина. Покійна графиня не хотіла дати жадної допомоги злиденній матері свого внука, боячись фальшивого сорому! Бідні ви, дрібнодухі графині! Щодень мені кращало. Ми стали на тому, що як тілько зможу ходити, піду не в далекий глухий манастир, як раніше я гадав, а в Житомір до ґубернатора, признаюся в усіх своїх злочинах і покладуся на Божу ласку та на людську правду. Так я й учинив. Вночі попрощався з моїм тихим та гостинним господарем і вийшов із села так, що ніхто мене й не бачив. В лісі на березі Случі чекала мене панна Маґдалена з Марисею. Ми ще вдень так умовилися. Перед світанком вони провели мене на житомірський шлях, і ми розлучилися навіки. А цілуючися востаннє, панна Маґдалена поблагословила мене оцією от святою книгою... Старий показав мені на Біблію, що я вже згадував. Далі він сказав: — Свята, божественна книга! Вона в мене єдине пристановище, покров мій і надія. Старий задумався, заплакав і крізь сльози сказав, наче сам до себе: — Це єдина річ, що заціліла від пожежі. Помовчавши з хвилину, старий озвався: — Друже мій, коли приведе тебе Господь у наш край, навідайся ти в наше убоге село на березі Случі: якщо вони ще живі, поцілуй їх за мене, а коли померли, так одправ панахиду за їх мученицькі душі. Я прийшов у Житомір, пішов до ґубернатора, щиросердно розповів йому своє страшне життя... Мене взяли до арешту. Судили мене, як убійника, й осудили милостиво та чоловіколюбно. От тобі й уся моя грішна повість, мій друже й любий земляче! А про решту нехай тобі до кінця розкажуть мої кайдани та моя передчасна сивина!"
101  ,"Княгиня","Присвячується Б. Ф. Залєвському   Село!... Гай-гай, скільки любих, чарівливих образів прокидається в моєму старому серці з цим дорогим для серця словом! Село... І от стоїть передо мною наша вбога, стара, біла хата з потемнілою соломяною стріхою та чорним димарем; біля хати на причілку — яблуня з червоно-бокими яблуками, а круг яблуні — квітник, улюбленець моєї незабутньої сестри, моєї терпеливої, моєї ніжної няньки; біля воріт стоїть стара розлога верба з засохлим верхівям, а за вербою — клуня, оточена стогами жита, пшениці й усякого збіжжя, а за клунею косогором піде вже сад, та який сад! Бачив я багато на своїм віку таки путящих садів, — як наприклад Гуманський, чи Петергофський, — та що то за сади! Шага мідного не варті, як порівняти з нашим пишним садом: густим, темним, тихим, — одне слово, другого такого саду нема на цілому світі. А за садом — левада, за левадою — долина, а в долині тихий, ледве дзюрчить, струмочок, оточений вербами й калиною та повитий широколистими темнозеленими лопухами, а в цьому струмочку під навислими лопухами купається кубічний білявий хлопчик; викупавшись, біжить він долиною та левадою, вбігає до тінистого саду, падає під першою грушею чи яблунею й засипає справжнім, безтурботним сном. Прокинувшись, дивиться на протилежну, за садом, гору, дивиться, дивиться й сам себе питає:  А що воно там, за горою? Там мають бути залізні стовпи, що підпирають небо. А що, якби піти та подивитися, як вони там його підпирають? Піду та подивлюсь, бо це ж недалеко.  Встав він і, не надумуючись, пішов долиною та левадою просто на гору. Ось виходить він за село, минув царину, іде з півверстви полем, а в полі стоїть висока чорна могила; видряпався він на могилу, щоб з неї подивитися, чи далеко ще до тих залізних стовпів. Стоїть хлопя на могилі й дивиться на всі сторони: і по цей бік село, і по той бік село, і там із-за темних садків виглядає трьохбанна церква, білою бляхою вкрита, і тут теж виглядає церква з темних садків, і теж білою бляхою вкрита. Хлопець задумався. Ні, гадає він, сьогодні пізно, не дійду я до тих залізних стовпів, а вийду завтра разом із Катрею. Вона до череди корови пожене, а я піду до залізних стовпів; а сьогодні одурю Микиту (брата), скажу, що я бачив залізні стовпи, ті, що підпирають небо. І він, клубочком скотившися з могили, встав на ноги і, не оглядаючись, пішов до чужого села. На його щастя, зустрінулись йому чумаки, спинили й запитали:   — А куди ти мандруєш, парубче?   — Додому.   — А де ж твоя дома, небораче?   — В Керелівці!   — Так чого ж ти йдеш у Моринці?   — Я не в Моринці, а в Керелівку йду.   — А коли в Керелівку, так сідай на мою мажу, товаришу, ми тебе довеземо до дому.   Посадовили його на скриньку, що буває в чумацькому возі на передку, і дали йому в руки батіг; поганяє він собі воли, наче нічого не сталося. Підїжжаючи до села, побачив він на протилежній горі свою хату та й гукнув весело:   — Он де, он де наша хата!   — А коли вже ти бачиш свою хату, — сказав хазяїн возу — то йди собі з Богом!   Він зняв хлопця з возу, спустив його на землю і, звертаючись до товаришів, сказав:   — Нехай іде собі з Богом.   — Нехай іде собі з Богом, — промовили чумаки, і хлопець побіг собі з Богом у село.   Надворі вже смеркало, коли я (бо цей кубічний, білявий хлопець був ніхто інший, як скромний автор цього, хоч і не сентиментального, а проте сумного оповідання) підійшов до нашого перелазу; дивлюся через перелаз на двір, а там під хатою, на темному, зеленому, оксамитному шпориші всі наші сидять собі гуртом і вечеряють; тілько моя старша сестра й нянька Катерина не вечеряє, а стоїть собі біля дверей, підперши голову рукою, і ніби поглядає на перелаз. Як висунув я голову з-за перелазу, вона скрикнула:  Прийшов, прийшов! , побігла до мене, вхопила на руки, понесла через двір і посадовила вечеряти, сказавши:  Сідай вечеряти, приблудо!  Повечерявши, сестра повела мене спати і, поклавши в постелю, перехристила, поцілувала і, усміхаючись, знову назвала мене приблудою.   Довго не міг я заснути: події минулого дня не давали мені спати. Я все думав про залізні стовпи та про те, чи говорити мені про них Катерині й Микиті, чи ні. Микита, думаю собі, був раз з батьком в Одесі й напевне бачив ті стовпи, — як же я говоритиму йому за них, коли я їх зовсім не бачив? Катерину можна б одурити... та ні, не скажу їй нічого; і, подумавши ще трохи про залізні стовпи, я заснув.   За два чи за три роки я бачу себе вже в школі, у сліпого Совгиря (так звали нашого нестихарного дяка), — як складаю: тму-мну. Проскладавши, було, до тлю-тля, вийду з школи на вулицю, — подивлюся в яр, а там мої щасливі однолітки граються собі на соломі коло клуні й не знають, що є на світі і дяк, і школа. Дивлюся, було, на них та й думаю: чого ж я такий безталанний, нащо мене, сердешного, мучать над оцим проклятим букварем? І, махнувши рукою, дам драла через цвинтар у яр, до отих щасливих на ясну, теплу солому; і тількощо почну, було, вовтузитись у соломі, як ідуть два  псалтирники , беруть мене, раба Божого, за руки й вертають  вспять , себто ведуть до школи. А в школі, самі здорові знаєте, що роблять з нашим братом школярем за втечу.   Совгир-сліпий (сліпим його звали за те, що він був тілько зизоокий, а не сліпий) був у нашому селі дячком, — не те щоб стихарним, справжнім дячком, а так собі — приблудою. Попередник його, Ничипір Хмара, теж був у нас нестихарним дяком; тілько раз якось у титаря на меду занедужав він уночі, а на ранок і вмер, — Бог його знає, з чого. А Совгир-сліпий трапився тут таки у титаря на меду та й не довго думаючи, другої ж таки неділі, став на крилосі, проспівав службу Божу, прочитав Апостола, та так прочитав, що громада та й сам отець Касіян тілько переглянулися, та й годі. Після служби громада проголосила сліпого Совгира дяком, і з честю, що подобала його сану, впровадили його до школи як до своєї дідівщини. Громада — великий чоловік!   Оселився він у своїй школі, і школярі, а між ними й аз невеликий, пішли до нього на науку. А з себе він був високий на зріст, широкоплечий і виглядав би, як справжній запорожець, коли б не був зизоокий, — бо ж навіть свою незаплетену косу носив якось він, ніби чуприну.   Вдачі він був більше суворої, ніж лагідної, а щодо потреб життя та взагалі до комфорту, то був він сущий спартанець. Але мені найбільше не подобалося в ньому те, що, як настане, було, субота, він після вечерні й почне нас усіх, як то звичайно буває, годувати березовою кашею. Ну, та це ще б нічого, — нехай би собі годував: ми до тої каші звикли були; але от де, можна сказати, справжній спиток був: бє, було, а тобі велить лежати та не кричати, і,  не борзяся , виразно читати четверту заповідь! Справжній спартанець! Ну, скажіть, люди добрі, чи народився десь на світ такий герой, щоб спокійно влежав під різками та ще й,  не борзяся , читав четверту заповідь? Ні, гадаю, такої людини земля ще не носила! Як дійде, було, черга до мене, то я вже не прошу помилування, а прошу тілько, щоб він змилосердився надо мною та звелів мене, суботи ради святої, хоч трошки придержати. Інколи, було, й змилується та звелить придержати, але вже так випарить, що краще було б і не просити того милосердя.   Мир праху твоєму, сліпий Совгирю! Ти, небораче, і сам не знав, що творив: так тебе били, і ти так бив і в простоті сердечній не добачав у тому гріха! Мир праху твоєму, бідолашний бурлако, — мав ти повну рацію!   І от я, на радість мою невимовну, скінчив  Мал біх , тобто скінчив псалтир; за звичаєм поставив братії кашу з шагами та, справивши цей священний обряд  неукосненно по всім преданіям старини , другого ж таки дня взявся виводити крейдою премудрі кривульки на фарбованій дошці, сиріч я вже був не якийсь там  псалтирник , а  скорописець .   І от за тієї, майже щасливої для мене, доби сталася реформа школи: прислали нам з самого Києва стихарного дяка. Совгир-сліпий зразу почав був пручатися, та мусів уступитися перед силою закону і, склавши всю свою мізерію до одної торби, закинув її за плечі, взяв патерицю в одну руку, а зшиток з синього паперу з сковородинськими псальмами, чи то віршами, в другу, та й помандрував собі шукати іншої школи. А братія моя по науці,  аки овци од вовка розсипашася , так і вони від нового дяка стихарного,  зане пяниця бі, паче всіх пяниць на світі . Тяжко проти рожна перти; і я, найтерпеливіший з братії, нарешті взяв своє знаряддя — таблицю, перо, каламар з крейдою — і пішов собі з миром додому,  дивяся бившему .   З того часу починається довга низка найсумніших, найбільш безрадісних моїх споминів. Незабаром умирає мати, батько жениться з молодою вдовою та бере з нею троє дітей замість посагу. Хто бачив хоч здалека мачуху й так званих зведенят, той, значить, бачив пекло в найогидливішому його тріюмфі. Не минало години без сліз та бійки між нами, дітьми, і не минало години без сварки й лайки поміж батьком та мачухою; мачуха особливо ненавиділа мене, мабуть за те, що я часто лупцював її кволого Степанка. Того ж таки року восени батько поїхав за чимсь до Києва, в дорозі занедужав та, повернувшись додому, незабаром і помер.   Після смерти батька один із багатьох моїх дядьків, —  щоб вивести сироту в люди , як він казав, — запропонував мені,за  яствіє і питіє , пасти влітку стадо свиней, а зимою помагати його наймитові в господарстві; та я собі іншу долю вибрав.   Взявши свою таблицю, каламар та псалтир, пішов я до пяного стихарного дячка в школу та й оселився в нього, як школяр-робітник. Тут починається моє практичне життя. Перебування моє в школі було досить некомфортабельне. Добре ще, коли траплялися на селі покійники (прости мене, Господи!), тоді ми ще сяк-так перебивалися; а як ні, то просто по кілька днів поспіль голодували: іноді ввечері возьму, було, я торбу, а вчитель возьме в десницю посох дебелий, а в шуйцю сосуд скудельний (не гребали ми й напоями, як грушевий квас тощо) та й підемо по-під вікнами виспівувати  Богом ізбранную . Іноді принесемо таки дещо в школу, а іноді й так насухо прийдемо, тілько що не голодні.   Я знав мало не ввесь псалтир з памяті й читав його, як казали мої слухачі,  виразно , себто голосно. Завдяки такому моєму  досужеству , не поховано в селі ні одного покійника, щоб над ним не читав я псалтиря. За читання його давали мені книш і копу грошей, які я віддавав учителеві, як його прибуток, а він уже від щедрот своїх наділяв мене пятаком на бублики. І ще було одне-єдине джерело мого існування. З таких, можна сказати, помірних прибутків не міг я розкошувати та вбиратися так чепурно, як то б годилося школяреві. Ходив я звичайно в дірявій сіренькій свитині та завсіди в брудній сорочці, а про шапку та про чоботи й гадки не було ні влітку, ні зимою. Раз якось дав мені якийсь селянин за читання псалтиря ременю на пришви, але й його забрав у мене вчитель, як свою власність.   Ой, багато-багато міг би я сповісти прецікавих і навчальних речей на цю тему, та якось сумно оповідати.   Отак пролетіли чотири злиденні літа над моєю дитячою головою.   Далі спомини мої прибирають ще сумніших образів. Далеко, далеко від мого бідного, від мого любого краю   Безъ любви, безъ радости  Юность пролетла!   Щоправда, не пролетіла, а проповзла в злиднях, в темноті, в зневазі. І все це тяглося рівно двадцять літ...       --------------------------------------------------------------------------------  Мандруючи по-за межами мого любого рідного краю, уявляв я його собі таким, яким бачив ще за дитинства: прекрасним, ґрандіозним, а про звичаї його мовчазних мешканців я виробив свою думку, що була, звичайно, в гармонії з краєвидом; та мені й у голову не впадало, щоб воно могло бути інакше, а виходить, що інакше.   По двадцятьох роках іспитів я трохи вбився в піря і, звичайно, полетів просто до рідного гнізда. Незабаром передо мною замиготіли давно знані мені біленькі хатки, — вони ніби всміхалися з-за темної зелені.   Чи ж може бути в отих любих затишках місце злидням та їх гидким сопутникам? Ні, бо інакше людина була б не людиною, а просто тварюкою. З таким солодким переконанням переїхав я мало не всю Чернігівщину, ніде не спиняючись. Одначе за містом Козельцем довелося мені збочити з поштового шляху й ближче подивитися на мій Едем та навіть вислухати оцю сумну й правдиву повість.   Місто Козелець своїм виглядом ні в чому не відмінне від інших своїх братів, повітових українських міст. В історії нашій Козелець також не грає особливої ролі, — такої, як, наприклад, його задніпрянські товариші. Хіба тілько те, що р. 1663 недалеко звідти збиралася славетня  Чорна Рада , після якої Брюховецький стяв голову свому суперникові Якимові Сомкові. Одне слово, містечко нічим не прикметне; та все ж подорожній, якщо тілько він не спить тоді, як зміняють йому коней, або не перекушує в пана Тихоновича, то напевне буде милуватися величним храмом ґраціозної растрелівської архітектури, що його поставила Наталя Розумиха, родоначальниця дому графів Розумовських.   За шість верстов од міста Козельця, в селі Лемешах, в убогій хаті на сволоці читаємо:  Сей домъ соорудила раба Божія Наталія Розумиха року Божого 1710.  А в місті Козельці у величній будові на мармуровій дошці читаємо:  Сей храмъ соорудила графиня Наталія Разумовская въ 1742 году.  Дивні оці два памятники тієї самої будівничої!   В Козельці я найняв пару немудрих конячок разом із рудим жидком та й поїхав собі путівцем, куди мав їхати; було це в місяці вересні. Зранку день був тілько сіренький, а надвечір став і мокренький; надходила ніч, треба було про якусь ночівлю подбати, а по дорозі не тілько корчми, але й шинку мізерного не видко.   Не доїжжаючи Трубежа, чи то, по-місцевому, Трубайла, показалося нам на косогорі село; підїздимо ближче, — таки справді село, тілько погоріле, і на чорній вулиці живої душі не видко. А по той бік Трубайла, за греблею, побачили ми білі хатки між вербами та між садами, що вже починали жовтіти. Проїхали ми греблею повз два гуркотливі млини й опинились у великому козачому селі. Чисті великі хати й нерозвалені стіни свідчили про добробут мешканців. Але найбільше мені сподобалася своїм милим виглядом перша від царини хата, і я вирішив просити там притулку на ніч. Мрячило таки добре, а господар цієї привітно всміхненої хати байдуже стоїть собі, спершись на тин, у новому кожусі, курить коротеньку люльку та, всміхаючись, дивиться, як його улюбленці-круторогі воли половії з насолодою смакують на городі капусту.   — Чого ж ти стоїш, недолюде старий, та дивишся, як худоба добро нівечить? Чому ти не заженеш її в загороду?   — Я її тридцять літ заганяв, нехай тепер інші заганяють, — одповів господар цілком байдуже й далі курив собі люльку.   — Ой, Боже ж мій із тобою! — знов скрикнула господиня — та ти хочби кожуха скинув, бачиш, дощ іде!   — Так що ж, нехай собі йде з Богом!   — Як то  що ж ? Кожух ізнівечиш!   — Так що ж, хай собі нівечу, — в мене другий є.   — Хоч кілок на голові теши, а він все своє провадить, — сказала господиня й побігла виганяти худобу з городу. Господар подивився їй услід і самозадоволено всміхнувся. Мені дуже сподобався цей його суто український вибрик, і я, висунувшись з брички, привітав господаря з добрим вечором. На те він одповів:   — Добривечір і вам, люди добрі! А чи далеко Бог провадить? — додав він, надіваючи шапку.   — Та недалеко, а все таки сьогодні не доїдемо, — сказав я, вилазячи з брички, і не відразу додав:   — А чи не можна б у вас, дядечку, підночувати?   — Чому не можна? Можна! Боже, благослови! Хата в нас чимала, а ми добрим людям раді.   З тими словами відчинив він ворота, і бричка всунулась у двір.   — Просимо покорно до господи, — сказав мені господар, коли я ввійшов у двір, і знати було, що він силкується вимовляти слова на московський лад.   Я ввійшов до хати. В ній було майже темно, та все ж можна було додивитись, що хата була простора й чиста.   — Просимо покорно, садовітесь, — говорив господар, указуючи на лаву, — а я тимчасом скажу своїй старій, щоб щонебудь нам засвітила, — додав він, виходячи з хати.   За хвилину ввійшла до хати стара жінка з свічкою, поставила її на стіл, сама поволі відійшла до дверей і, склавши руки на грудях, мовчки стала. Вона була в чистому очіпку й у німецькій сукні, що мене чимало здивувало. Яким чином подумав я, опинилось таке явище в селянській хаті? Незабаром за старою ввійшов до хати й господар, несучи на руках дитину, що в нього плакала, але, побачивши стареньку, стулила губоньки і, усміхаючись, простягла до неї свої малюсінькі рученята.   — Возьми його, Микитівно, до себе, — сказав господар, оддаючи дитину старій.   — Бач, воно мужика боїться; сказано — княжа, — додав він, гладячи дитину по голові своєю кощавою й широкою рукою.   У мене в кишені були цукерки. Треба сказати, я той продукт завжди мав у кишені за моїх подорожів по Україні, бо нічим не можна так швидко піддобритись до мого похмурого земляка, як ласкою до його дитини; і я часто й не без пожитку брався цієї тактики. Я дав дитині цукерка. Воно спершу подивилося на мене своїми незвичайно великими очима, потім мовчки взяло цукерка і, усміхаючись, сунуло його до своїх рожевих губок.   Тут я міг ближче глянути на дитину й на бабусю. Старенька здалася мені живою картиною Жерарда Доу, а дитина була сущий херувим. Мене вразила ця чиста, тонка краса дитини; очі мої спинились на прекрасному створінні. Стара віднесла дитину геть на бік і перехристила, — мабуть, від лихого ока, а господар підійшов до мене й сказав:   — А що? Хіба ж не правда, хіба ж не панська дитина?   — Прекрасна дитина, — відповів я й подав дитині ще одного цукерка.   Господар був помітно задоволений моїми гостинцями; він підійшов до бабусі й сказав: — Скажи моїй старій, чи не знайде вона там чогось нам підвечеряти, та може, коли не буде лиха, то й теє... по чарці... догадуєтесь, Микитівно?   — Ми, добродію, люди прості, — сказав він, звертаючись до мене — у нас нема нічого такого солодкого, ні того чаю, ниже того цукру, а так собі, по-простому.   Бабуся вийшла з хати, а він, з дитиною на руках, підійшов до мене й промовив:   — От тепер подивіться на його, добродію! Правда, — хороше? Сказано — княжа.   — Та як же це опинилась у вас княжа дитина? Розкажіть мені, Бога ради, — спитав я, дивуючись.   — Нехай вам, добродію, Микитівна розкаже, бо тут, не вам кажучи, була суща кумедія; ви бачили отам, за Трубайлом, погоріле село?   — Бачив, — одповів я.   — Так добре, що бачили. Оте саме село належало колись матері цього дитяти, та й вигоріло, а вона, його мати... та я не розкажу вам, як воно там вигоріло, мене тоді й дома не було, то я й не бачив; нехай Микитівна сама розкаже: вона бачила, то й знає, як воно діялось.   Тимчасом стара ввійшла до хати й поверх килима накрила стіл чистою білою скатертиною, дістала з полиці восьмикутню розмальовану пляшку з горілкою та чарку й поставила на стіл; потім на деревяній тарілці, теж розмальованій, принесла накраяного шматочками чабака й паляницю. І все це вона зробила тихо, повагом — так, що, дивлячись на неї, можна було напевне сказати, що вона виросла й постарілася не в селянській хаті. Після того взяла вона на руки дитину й відійшла набік, а господар сказав до неї:   — Микитівно, як покладеш дитину спати, то зайди до нас, нам треба буде розпитати в тебе дещо. Та скажи там моїй старій, нехай нам вечерю готує, та не галушки, або куліш, — бачите, що в нас чужі люди.   Старенька вийшла з хати, а він услід їй додав:   — Зайдіть же до нас, Микитівно, як упораєтесь.   — Добре, зайду, — одповіла вона з сіней.   Випивши по одній, а потім і по другій, господар мій став більш балакучий; він так розговорився, що, сам того не помічаючи, оповів мені цілу свою біоґрафію; оповів мені між іншим, як він, ще бувши парубком, був у погонцях під французом і вернувся з Німеччини голий-голісенький, з одним батогом у руках, і як потім пішов до пана в найми та як далі працею й розумом збагатів і з бездомного сироти-наймита став першим господарем у селі. Одне слово, за годину часу я, не розпитуючись, довідався про всю його найінтимнішу історію. Але що мені найбільше в ньому сподобалось, це те, що він, оповідаючи свою звичайну історію, закидав якось мимохідь і про свої геройські подвиги без усякої гадки про те, що в них є щось надзвичайне.   А тимчасом старенька принесла нам вечерю й сама з нами повечеряла. Після вечері господар, помолившись Богу, звернувся до старої і сказав:   — Тепер, Микитівно, розкажіть нам про свою княгиню, як воно там у вас діялось; насамперед — додав він — наточіть нам у кухоль сливянки; воно, знаєте, веселіше буде слухати.   За пять хвилин старенька вернулася до хати з чималим шкляним глечиком у руках; поставивши його на стіл, сама вона сіла на лаву і, трохи помовчавши, промовила, зідхнувши:   — Про це безталання, Степановичу, про цю тяжку гірку долю я готова щодня, щогодини оповідати всьому світові, щоб цілий світ знав про ті сльози гіркі та криваві та щоб карався ними. — І старенька тихо заплакала.   Ми випили по чарці сливянки, а старенька, втерши сльози, почала так:   — На вмію сказати, скільки тому минуло літ, але це сталося давно, ще до француза; я була тоді ще отакою стригою, коли покійний Демян Федорович, царство їм небесне, прийшли з-під француза. Вони служили в якихсь козаках, а в яких саме, не вмію вам сказати; знаю тілько, що в козаках, і більше нічого. Тата свого, Федора Павловича, царство йому небесне, вони не застали живого. Оглядівшись дома біля господарства, поладили, що треба було поладити, а що не треба, то й так зоставили; тоді ж вони поставили й два вітряки, — оті, що на горі стоять, — вони тілько й заціліли з усього добра. Поставили вітряки та й задумали свататись; висватали вони аж за Остром у якогось Солонини Катерину Лукіянівну. Ото ж навесні засватались, а після першої Пречистої й повінчалися. І півроку не був нареченим, голубчик мій! Після весілля й мене взяли до двору, в покої. Довго я плакала й нудилась за своїми, а потім і звикла, як більша підросла. На другий чи на третій рік — здається, на третій — дав їм Бог дитину; назвали її Катериною, а мене приставили до неї за няньку. З тої пори й до того лютого часу не розлучалась я з моєю безталанницею ані на одну годину, — у мене на очах виросла й заміж пішла, і...   — Та годі вам плакати, Микитівно! — промовив господар із співчуттям — на все те воля Божа, сльозами тілько Бога гнівите...   Старенька, трохи помовчавши, вела мову далі:   — А який господар! Який пан добрий! Душа яка праведна була! І все в нівець пішло. Ото, було, небіжчик Катеринич приїде до нас із Києва та тілько дивується; а вже, можна сказати, Катеринич дурно нікого не похвалить! Та, правду кажучи, було чому й подивуватися. Село — всього на все сорок хат, а подивилися б ви, чого в цьому селі не було! І стави, і млини, і пасіки, і винниця, і бровар, і худоби різної; а в коморах — і, Господи!... хіба що пташиного молока бракувало, а то все було. А на селі — то любо й вулицею пройти. Хати чисті, білі; здавалося, що на нашому хуторі вічна великодня субота, — люди ходять собі вулицею або сидять по-під хатами взуті, вдягнені, діти бігають по вулиці в біленьких сорочечках, мов янголятка Божії. Гай-гай! І де це воно поділося? Щоправда, і Катерина Лукіянівна була хазяйка, та все ж не те, що він сам. Ото, було, що Божої неділі чи на свято яке запросять небіжчика отця Купріяна на  Отче наш  та й виставлять дванадцять карафок, і все з різними настоянками, а отець Купріян, царство їм небесне, після  Отченаша  випють, бувало, з кожної карафки по чарці; та як дійдуть уже до останньої, то й скажуть:  Оце так добра горілка! Оцю й питимемо.  А правду кажучи, всі горілки були однаково добрі, та він, небіжчик, такий уже чудний був, любив часом, царство йому небесне, й пожартувати.   — Чудний, чудний таки був небіжчик, — притакнув господар, наливаючи в чарку сливянки, — а щоб, сказати, пяного, так я його ніколи не бачив: Бог його знає, чи то вже натуру таку добру Бог дає людині, чи чоловік уже сам приспособиться, — не знаю. А що, Микитівно, якби й ви з нами чарочку сливянки випили? воно може б і полегшало!   Старенька відмовилась од сливянки і, трохи помовчавши, оповідала далі:   — Катерині Демянівні пішов уже другий годочок; як вона вперше сама на ноги стала, я привела її за рученьку до вітальні, де вони зранку чай пили. Господи! Що то за радощі були, і сказати не можна! Катерина Лукіянівна взяла її на руки і, поцілувавши, так і сказала, що ні за кого в світі не віддасть її заміж, як тілько за князя чи ґенерала якого... Ох-ох! Так воно й сталося на наше безголовя. А які люди сваталися! Так ні, — дай їй князя або ґенерала... От тобі й князь!...   — Егеж, таки нема що казати, хороший! — перебив господар — дався він їй, сердешній, у знаки.   — Почало воно рости, почали її вчити спершу грамоти, а потім — і, Господи, чого тілько вони її не вчили! Аж шкода було дивитися на сердешну дитину: і шити, і гаптувати, і прясти, і нитки сукати; а раз якось сам таки послав її, сердешну, навіть корови доїти. Було, часом пані накинеться на нього:  Що ти, каже, робиш з бідною дитиною? Хіба ми її для мужика способимо?  -  А може й за мужиком доведеться жити, майбутнє хто знає?  — скаже, було, він та й замовкне. А вона йому:  Ти б краще для неї фортепіяни купив у Києві.  Купили й фортепіяни на контрактах; привезли з фортепіянами й учителя: не вмію сказати, чи то поляк був, чи німець, — не знаю, тілько по-нашому зовсім не знав говорити. Було, як вимовить слово, так слухаєш і тілько регочешся. От він її за рік чи два навчив грати на тих фортепіянах: та вже, було, як заграє моя лебідонька, так тілько сидиш, слухаєш, слухаєш та й заплачеш, а вона возьме та й перемінить пісню, та як утне  Горлиці  або  Метелиці ! Грішила я, грішная, — не втерплю, було, та як возьмуся в боки, та й піду, та як піду! Сама підлога під ногами вгинається, а вона грає, було, та регочеться. Раз якось і застала нас пані та як гукне на нас:  Ти - каже — що робиш? Хіба цього тебе вчили грати? Тілько струмент псуєш своїми мужицькими піснями! А ти, циндре! не знаєш, де корови доять, — так знатимеш.  Я звісно, перелякалась, стала собі в куточку та й стою, наче мене й у хаті немає.   — А ви, Микитівно, ніде правди сховать; були таки колись добре дзиндзюристі, — сказав господар, наливаючи чарку сливянки.   — Прости мене, Господи! Сказано, молодощі, а замолоду чого не буває. А, було, моя пташечка Катруся зовсім виросла, то, як тілько пани полягають спати після вечері, ми й вийдемо тихенько в сад, гуляємо, до самого світу гуляємо. А місяць так тобі й світить, неначе вдень; а вона ще, було, возьме та заспіває:  Ой, не ходи, Грицю, та на вечорниці  — тихо, тихо та солодко, так би, здається, усе й слухала її та слухала аж до самого світу.   — Памятаю, добре памятаю, — перебив господар — раз іду я вночі коло вашого саду, тілько-но чую — щось співає, але не  Гриця , а якоїсь іншої пісні; я спинився і так простояв, мов прикутий до тину, аж до самого білого дня: нема що казати, прегарно було слухати, як вона, було, заспіває.   — А вранці, чи спала, чи не спала, стрепенеться, мов пташка, та й знову весела, і ніхто, опріч мене, не знає, що вночі діялось. Еге, от що ще я мало була не забула: є тут, любі мої, недалеко від нашого села, на Трубайлі, хутір майора Ячного, — ви його, Степановичу, знаєте, самого майора? Він і тепер ще, дякувати Богу, здоров проживає... А що за господар, — так і небіжчикові нашому, Демянові Федоровичу, не уступить. Щоправда, в нього на все десять хат на хуторі, але зате й хати, але й люди! Що не хата, то й сімя душ у десять. Звісне діло, в добрі та в розкошах живуть; а в самого майора ставочок, млиночок, садочок, а домочок, мов та писанка: чистенький, біленький, тілько дивись та милуйся на нього! А що ж було б, якби в нього ще й господиня була жива! а то він сам за всіх господарює. Щоправда, був у нього синок, але що то?! Ще, можна сказати, дитина, та й те не на очах росло, а було десь у школах, — не знаю, чи в Києві, чи в Ніжені.   — А були вони з нашим небіжчиком великі приятелі. Було, або наш у нього, або він у нашого, — шматка хліба не зїдять нарізно, усе вкупі. На свята приїздив до нього гостювати й син його з школи, та тілько й слава, що приїздив до батька, а в нас, було, і днює, і ночує, все, було, з моєю Катрусею, — і в полі, і в садку, і в покоях: одне без одного нікуди; як я, було, дивлюся на них та й думаю: от виросте парочка, надиво! Вони просто одне для одного на світ Божий народилися. Так думав і майор, так думав і наш Демян Федорович, а за дітей і говорити нема що; всі так думали, та не так думала Катерина Лукіянівна. Вона спала й бачила своїм зятем або князя, або ґенерала, а про інших і думати не хотіла! Було, як прийде йому, сердешному, час вирушати до школи, то Катруся моя вже за тиждень починає плакати, а коли він зовсім уже відїде, так вона просто ляже в ліжко й довго після того не їсть нічогісінько й не пє. Господь її знає, чим вона й жива була.   — Так то вони, мої голубята, росли та й виросли вкупі та й покохалися собі, сердешні, на своє безголовя, Господи! Я вже в домовину дивлюся, а як згадаю за них, моїх пташеняток, так ніби знову молодію. Було, вже саме перед тим, як їм треба було розлучатися, зійдуться собі в садку, стануть десь під липою чи під берестом, обіймуться, поцілуються й довго-довго дивляться одне одному в очі, а сльози в обох із очей, так наче перли, котяться. Мабуть, одчували вони, що не дадуть їм жити одне для одного.   — От він уже й скінчив свою школу. Небіжчик ґубернатор Катеринич узяв його до себе в Київ і приділив до якоїсь там палати, тілько не вмію вам сказати, до чого він приділив його в тій палаті. Перебув він рік у тій палаті, а на другий приїздив до нас у гості та й давай сватати мою Катрусю. Демян Федорович, царство йому небесне, таки зразу згодились і кажуть, що кращого чоловіка нашій Катрусі не знайти й за морями. І правду казали. Та що ж? Сама — не Катруся сама, Боже борони, а сама Катерина Лукіянівна — уперлася руками й ногами.  Як? — кричить, було — щоб я свою єдину дочку віддала за якогось хуторянина, за гречкосія? Ні, краще в домовину її покладу, аніж побачу її, мою любу Катрусю, на хуторі Ячного! Що вона там робитиме? Гиндики годувати? Гуси заганяти? Ні! Не для того я її на світ породила, не для хутора Ячного я її виховувала...  Накричиться, було, і замкнеться на цілий день у своєму покої. А пан сам коло неї і так, і сяк... Ні, хоч і не підходь, — все своє провадить; князя або ґенерала, та й годі. Небіжчик Демян Федорович хотів був уже без її волі перевінчати їх та, мабуть, Бог не судив йому це добре діло зробити. На Різдво він, повернувшися з Козельця, занедужав, а на Середохресній і Богу душу віддав.   — Господи! Ще й тепер згадати страшно! Як він її вже на смертній постелі просив, щоб не віддавала Катрусі ні за князя, ні за ґенерала, а щоб віддала її за молодого Ячного, чи за кого іншого, аби тілько за рівню свою. Ні, таки поставила на своєму.   Наче за гріх, саме в чистий четвер вступила в Козелець драгунія та й закватирувала по хуторах та по селах на ціле літо. Але ж і драгунія то була! Бодай вона ніколи до нас не верталася! Ой, далася ж вона в знаки, ота клята драгунія! Не одна чорнобривка вмилася сльозами, провожаючи оту іродову драгунію! У самому тілько нашому селі зосталися чотири покритки, а скільки в Оглаві, чи то в Гоголеві? Там, мабуть, і не зчислити!   — Горе нам, горе нам з тими драгунами! — промовив господар, наливаючи чарку сливянки.   — Ще й тепер страшно згадати, — говорила далі старенька. — Раз якось сидимо ми надвечір усі троє в вітальні; я, здається, карпетки плела, Катерина Лукіянівна сиділа так, а Катруся книжку читала, та таку жалісну, що я трохи-трохи на заплакала: про якогось запорожця Киршу, чи про Юрія, добре не згадаю, а тілько що дуже жалісну. От уже дочиталася вона, моя рибонька, як того Юрія-запорожця закували в кайдани й до вязниці посадовили, аж гульк, дивимося — входить до кімнати драгун: височезний, вусатий, а пика, неначе решето — гладка та червона, здавалося, червоніша за комір, пришитий у нього на мундурі.  Я — каже — такий і такий, князь Мордатий  а я собі думаю:  ми самі бачимо, що ти мордатий!  —  Я — каже — купую овес і сіно, чи немає в вас на продаж?  —  Є, — каже Катерина Лукіянівна — прошу сідати.  От він собі й сів, а ми з Катрусею пішли до другої хати дочитувати книжку. Тількощо почала вона читати, аж іде Катерина Лукіянівна та й каже:  От тобі, Катрусю, й сужений твій.  Ми як сиділи, так і завмерли! Як там воно сталося в них того нещасливого вечора та як він сватався, ми нічого не знали; тілько з того самого вечора князь почав до нас їздити що Божого дня і рано, й вечір. А молодого Ячного, як приїде, бувало, з Києва, і у двір не пускали; ходить, було, по-за садом та плаче, а ми, дивлячись на нього, і собі в сльози. Та що там, — не допомогли і сльози, ані-ні! Катерина Лукіянівна таки поставила на свому: саме за рік після смерти Демяна Федоровича, на Великодніх Святах просватала вона за князя мою Катрусю безталанну.   — І таки можна сказати, що безталанна! З усього добра, з усіх розкошів тілько й зосталося, що два вітряки, та й сама ще, Бог знає, чи виживе, — промовив ніби сам про себе господар, наливаючи чарку сливянки.   — А ось як було, Степановичу! На Провідному тижні їх і перевінчали. Плакала вона, плакала, моя безталанниця, та що з того! Мабуть, така була воля Господня, — не вмолила вона Його, милосердного; мабуть, Господь Бог кого любить, того й карає. Другого дня після шлюбу переїхав він до нас з Козельця, а з ним і деньщик його Яшка, такий брудний, обірваний, теж приїхав. Тілько й добра було в них, що величезний білий собака кучерявий, юхтовий зелений кисет та довга люлька. От з того дня й пішло нове господарювання.   На тому слові стара спинилася, помовчала трохи і, перехристившись, заговорила знову:   — Господи, прости мене, непрощенну грішницю! За що я осужую чоловіка, що нічого мені лихого не зробив? Але як подумаю, то він і мені таки багато лиха наробив. Він, прости йому, Владико милосердний, — тут старенька знову перехристилась — він, душогуб, занапастив мій єдиний скарб, мою одну-єдину любов! Я ніколи нікого в світі так не любила, як полюбила її, мою нещасну, мою бездольну Катрусю. Була в мене одна-єдина радість, одне-єдине солодке щастя, — це побачити її щасливою дружиною. І що ж! Сльози, сльози, сльози та ганьба! А все мати! всьому причиною була вона, рідна мати! Забаглося їй, мовляв, свою дочку єдину бачити княгинею! От тобі й княгиня! Милуйся тепер на свою княгиню! Милуйся тепер на прекрасне своє село, на свій сад зелений, на свій дім високий! Милуйся, Катерино Лукіянівно! Милуйся на свої хороші вчинки! Ти, одна ти, все оце натворила!   — Та цур їй, Микитівно, не згадуйте її, нехай їй лихо сниться! Розказуйте, що там далі буде.   — Ох! Я не знаю, як мені й оповідати, бо тут піде таке страшне та гидке, що гріх і подумати, а не те, що переказувати.   — Розказуйте вже, Микитівно, до краю, а то не треба було й зачинать, — сказав господар, наливаючи чарку сливянки й підносячи її оповідачці.   — Спасибі, Степановичу, спасибі, я вже моїми слізьми впилася.   — А не хочете, то як хочете, так ми з добродієм випємо, а ви тимчасом розкажете, як воно у вас те нове господарювання почалося, — говорив далі господар, частуючи мене сливянкою.   — А почалось ось як, — промовила бабуся і, помовчавши, мало не скрикнула:   — Ну, скажіть же мені, люди добрі, чого цій грішниці ще бракувало? Пані на всю губу! Всякого добра видимо-невидимо, в розкошах купалася! Так ні! Мало! Дайте мені зятя — князя, а то умру, як не дасте! Добула, виторгувала, купила собі князя, продавши свою єдину дочку. Ой, матері, матері, забуваєте ви, як ви, дитину рожавши, страждали, — коли так дешево продаєте дитину, що вам так дорого обійшлася?   Стара замовкла, а господар сказав:   — Усе воно так, Микитівно, а ми все таки не знаємо, як у вас почалося нове господарювання.   І вона спокійно оповідала далі:   — А почалося воно, Степановичу, так, що князь у покоях псярню завів... От як почалося нове господарювання... Що Божого дня гульня та бенкети; світу Божого, було, не бачиш за димом від тютюну, а вже про інше нема що й казати. А ще, було, як покличе до себе на полювання усю свою драгунію з Козельця, то й не приведи, Господи! Наїдуть пяні, брудні, гидкі такі, що не дай Боже й уві сні таких побачити! Та ще кожен возьме собі по деньщику такому ж гидкому, як і сам. Та й не день, не два, не три, а цілий тиждень гостюють. А чого вони за той тиждень накоять у домі, так мені й оповідати сором! Свининець, сущий свининець! Так що, було, цілий місяць після них миємо та викурюємо. Отут тілько я й довідалась, що значить ота драгунія. А Катерина Лукіянівна дивиться на них та тілько посміхається, та й годі!   — Не минуло й місяця, як він усе вже прибрав до своїх рук. Ключі від скрині й льоху були в того поганого Яшки, так що, коли чого захоче Катерина Лукіянівна, то треба було просити в Яшки. Отут і вона вже вперше й заплакала, тут і вона вже побачила свого князя таким, яким його треба було матері бачити ще до шлюбу. Але ж вона, горда, й знаку не подавала, що все бачить. А як прийде, було, їй до скруту, не в могу стане, вона, хоч і через велику силу, а все таки всміхається та на жарти все й поверне. А Катруся, моя бідна Катруся, сидить, було, в свому покої день і ніч та сльози річкою розливає... А він — і це не раз таке траплялося — приїде опівночі з Козельця пяний, привезе з собою жида з цимбалами, поставить усіх на ноги:  Танцюйте, — кричить — хахлацькі душі, а ні, то всіх вас передушу!  Ми, було, з Катрусею втечемо собі: влітку в сад, а зимою нераз і в селянській хаті ночували.   — Мені тілько ось що здається чудним, — перебив її господар — як ви не догадалися пяного його задушити, а сказали б, що вмер з перепою, або просто згорів.   — Е! Таке думаєте! Легко воно сказати!... а гріх, а страшний суд, Степановичу? Ні, нехай собі вмирає своєю смертю. Господь йому — і суд, і кара, а не ми, грішні.   — Воно ніби й так, Микитівно, та буває ще й ось як: одному розбишаці на сповіді в Києві чернець загадав таку покуту, чи пак епітимію:  Возьми, — каже — непрощенний грішнику, два камені, звяжи їх докупи ременем-сирицею, перекинь через плечі, і коли ремінь перерветься, тоді гріхи твої прощені будуть.  Отож іде він з тими каменями через кладовище та й бачить, що на свіжій могилі блудний син матір свою проклинає. —  Господи, — каже розбишака — не одну добру людину вирядив я на той світ, виряжу я туди й цього злочинця-злоріку!  — І як тілько вбив його, ремінь наче ножем перерізало. От що! — виразисто додав господар.   — Ну, так що ж там у вас потім діялось, Микитівно? — сказав він, присовуючи до себе кухоль з сливянкою.   — Ох, діялось, Степановичу, діялось! Співи та танці, та північні бенкети, і до того добенкетувалися, що на кінець зими нічого було й на стіл поставити. Драгунія, знаєте, така голодна наїде, що хоч макітру порожню постав їй на стіл, то й ту зїсть. Все, що не постав, — неначе мітлою зметуть, а як, було, не встигнемо вчас з столу посуд забрати, то й посуд полетить під стіл; сказано — пяні люди! А сам князь сидить собі за столом та знай у долоні плеще та кричить: ура! Спершу я не розуміла цього слова та й думала, що він сердиться та лає своїх гостей, а виходить — він тішився, що вони його добро плюндрували. Отак от вони цілу зиму просодомили та прогоморили, а навесні дивимося: наше поле не зеленіє, — ні трава, ні жито, ні пшениця не зеленіють. Минули й Зелені Свята, а поле чорне, наче на ньому нічого й не сіяно. Вже й молебствували, і воду в криницях святили, — ні, нічого не зійшло. Ярину посіяли, — зерно в землі загибло... Люди заплакали, худоба заревла з голоду, а нарешті й собаки завили та порозбігались. І Господь його знає, звідкіля вовки взялися, — вдень і вночі так, було, й ходять по селі. Ой, було горе, всесвітнє горе! А нам було горе подвійне: одне — те, що люди на селі пухли з голоду, здихали, як ті собаки, — без сповіді, без святого причастя (отець Купріян і сам занедужав); а друге наше горе було те, що наш князь нічого цього не бачить: закличе до себе свою драгунію з Козельця — з челяддю, з кіньми, з собаками, та й годує їх та поїть цілий місяць, а про те йому й байдуже, що в селян жадної стріхи на хатах не зосталося, все скотина зїла; у лісі не зосталося жадного дерева живого: ні дуба, ні ясена, ні клена, ні осики, та на що вже верба — яка гірка, — і ту люди пообдирали та й зїли. Ой, Господи, що то Господь робить з людиною! Глянеш, було, зовсім не чоловік ходить, а щось страшне, звіря якесь голодне; без жаху й глянути на нього не можна!... А діти!... оті бідні діти! Просто пухли з голоду; лазять, було, серед вулиці, наче цуценята, та тілько й знають одне слово:  папи, папи! ...   Ви, може, собі думаєте, що хліба в нас не було? Миші його їли в скиртах та в коморах, літ пять можна було б годувати не тілько наше село, а й цілий Козелець. Та що ж ти робитимеш? Не дає людям:  Краще — каже — продам, як подорожчає, а люди нехай дохнуть, од них користи мало! ... Катруся, моя бідна, заїкнеться було замовити слово за людей, а він на неї гаркне, як на свого білого собаку:  Мовчи, хіба я не знаю, що роблю?  Вона й замовкне; піде до другого покою та в сльози, а я, дивлячись на неї, й собі! Що з ним зробиш? Сказано, звір, а не людина! І Бог його святий знає, як вона ще оту бідну дитину виносила!   — Вона тоді вже вагітна була — наприкінці — оцією самою дитиною, що ви її сьогодні бачили, — говорила далі стара, звертаючись до мене. — А коли, було, він пяний засне, вона, тремтячи, навшпиньках пройде мимо нього до свого покою, впаде навколішки перед образом Скорбящої Божої Матері помолитися, та так гірко заплаче, так гірко, так тяжко, що я й не бачила ніколи, щоб люди так плакали. Мене навіть страх брав. А як він поїде з своєю драгунією на полювання, ми возьмемо кожна по мішку хліба печеного та... я ще, було, й кажу їй:  Не беріть хліба, не підіймайте через силу, самі ви бачите, які ви... я й сама понесу.  А вона:  Нічого, — каже — Микитівно (вона мене теж звала Микитівною), ти тілько вказуй мені, в кого є маленькі діти та старі, немічні люди.  От ми й підемо по хатах... Господи! Чого я там не надивилася!... Голодна мати вириває з рук хліб у своєї вмираючої дитини!... І вовчиха, мабуть, того не зробить, — от що голод робить!   Зайшли ми якось до однієї хати. Ой, я тої хати, доки на світі житиму, не забуду. Відчинили двері, а на нас так і війнуло пусткою. Входимо й бачимо: серед хати на долівці лежить двойко худих-прехудих дітей, тілько коліна в них товсті. Одне вже зовсім конало, а друге ще губками ворушило; а біля них сидить мати, — простоволоса, худа, бліда, в розідраній сорочці й без запаски. А очі в неї, Боже, які страшні! А вона не дивиться ними ні на дітей, ні на кого, а так собі, Бог його зна, на що вона дивиться. Як тілько ми стали на порозі, вона ніби глянула на нас та й закричала:  Не треба, не треба хліба.  Я дістала з мішка шматок хліба і подала їй. Вона мовчки вхопила його обома руками, затремтіла, піднесла до уст мертвої дитини, а потім зареготалася... Ми вийшли з хати.   — Так, так, — ви, Микитівно, багацько таки дечого бачили на своїм віку, — промовив господар, з співчуттям дивлячись на стареньку.   — І не кажіть, Степановичу! Не приведи, Господи, нікому бачити те, що я бачила.   — Господь його милосердний знає, — говорив далі господар, звертаючись до мене, — як воно все так хитро та мудро влаштовано на світі! Я про себе скажу: мене оті прокляті голодні літа просто на ноги поставили. У мене хліба й свого таки доволі було, та в людей ще прикупив, наче знав, що будуть неврожаї. Отож, як настав голодний рік, до мене всі й сунули по хліб; я, хоч і продавав вчетверо дешевше, ніж пани жидам продавали, та все ж добру копійку виручив! Чумаки мої одну зиму зимували з худобою на Дону, а другу перезимували за Дніпром, а там голоду не було. От, слава Богу, чумаки мої вернулися живі-здорові та ще й соли та риби мені привезли, а хліб святий дома був проданий. От у мене й гроші є, худоба, хвалити Бога, жива; так то діється в світі, так дивно, — додав він, звертаючись до оповідачки.   — Такий уже ваш талан, Степановичу! — сказала та, зідхаючи, — за те вам Господь і посилає, що ви в біді людей не забуваєте. От хоч би й я тепер: якби не ви, де б я притулилася з цією бідною сиротою, — хоч з гори та в воду!...   — Господь з вами, Микитівно! Ми свої люди, — з ким же нам і ділитись, як не з вами! А тимчасом розказуйте далі, Микитівно, а то може нашому гостеві й одпочинути треба, — промовив господар, поглядаючи на мене.   — Сяк-так літо минуло — говорила далі стара, — а осени ми наче й не бачили: зразу настала зима, та така люта та жорстока, — холод і голод разом до нас завітали. Ліс, увесь обідраний, висох, а князь, наш господар, заборонив його рубати на дрова:  Хто — каже — хоч гиллячку зрубає, того в могилу зажену! Ліс — каже — гарний, сухий, влітку почну, каже, палати собі ставити. Я люблю простір, мені треба, щоб були палати, а не халупа хахлацька, що в ній я тепер гніздюся, мов собака в будці.  А люди бідні мерзли й мерзли; що ти з ним вдієш? Сказано — пан! Що хоче те й робить.   — На першому тижні Пилипівки Катерина Лукіянівна повила дитину; мамки не хотіла взяти, сама годувала. Скоро після христин поїхав він у Козелець до товаришів та й гостював у них цілий тиждень. Одпочили ми без нього трохи, хвалити Бога; аж ось серед ночі (ми вже спати полягали) приїздить він, ломиться в двері та кричить. Я схопилась, одчинила двері; дістала вогню; тілько дивлюся — з ним якась жінка в картузі та в офіцерській шинелі. Як скрикне він на мене:  Чого ти — каже — очі вилупила? Геть, дурепо!  Я й пішла до свого покою.   Другого дня, за чаєм, він сказав Катрусі:   —  Знаєш, серденько, яку несподіванку зробила мені сестричка: не написавши мені ні слова, що хоче тебе особисто пізнати, — взяла та й приїхала, як то кажуть, не намислюючись. Отака тобі, серденько, — княжна Жюлі Мордатева.  На  перекладних  приїхала, — справжній гусар-баба. Ну, й удружила! Учора, уяви собі, підхожу я до поштової станції, — дивлюся, стоїть біля воріт тройка коней, зовсім готова. Я спинився, — дай, думаю, подивлюся, хто такий їхатиме. Тілько глянь, — виходить дама. Я знаєш, трохи теє... Ти вибач мені, серденько, така вже клята звичка!... Дивлюся... та уяви собі мою радість... То була моя сестра... Тут ми, звичайно, в обійми одне одному кинулись.    —  А я й не знала, що в тебе є сестра , — промовила Катруся.   —  Аякже, є, і не одна, а дві. Одна замужня за графом Горбатовим, вона все живе в столиці, при дворі; вона б теж до мене приїхала, та, знаєш, не можна, — занадто вже її при дворі знають. Я тобі, серденько, зараз приведу свою сестричку познайомитись.    Як полотно, зблідла моя бідна Катруся. Вона, мабуть, догадалася, яка то була сестра. За хвилину він привів, тримаючи під руку, жінку, — не знаю, молоду, чи стару: за білилами та за румянами не можна було розпізнати.  Рекомендую тобі, серденько, — княжна Жюлі Мордатова    Та дзиґою вклонилася, щось там бовкнула - не знаю, по-московському, чи по-польському, — нічого я не розібрала. Та й Катруся, гадаю, теж не зрозуміла, бо й головою до неї не кивнула, а тілько ще гірше зблідла.   — Ти вибач їй, друже мій, вона в мене ще інститутка, по-російському майже слова не вимовить, — та у високому світі жадної потреби в російській мові немає. Та я й про себе скажу: до двадцяти літ я не вмів двох слів по-російському сказати, все по-французькому, — така вже мода. Ми й нашу маленьку пошлемо в столицю до інституту? Правда?   Катруся не мала вже сили далі терпіти; вона мовчки встала й пішла до дитячого покою. Я пішла за нею, а Катерина Лукіянівна зосталася з своїми князями.   — Щаслива була б я, Степановичу, коли б забула те, що творилося в нас у домі. Та Бог мене, не знаю, за що, покарав, давши мені добру память. Після тієї клятої сестри я ні на хвилину не покидала Катрусі, та й вона, моя безталанниця, з того часу ані кроку з свого покою не ступила. Господи! Свята великомученице Катерино, чи ти страждала так, як вона, моя бідна Катруся, страждала? І вдень, було, плаче, і вночі плаче, — я вже не знала, що з нею й робити. Отож вона плакала, плакала, та й почала вже з розуму спадати. Хотіла була я дитину од грудей одлучити, — так ні ж, не дає.   —  Помру - каже — з нею разом; нехай мене з нею до одної труни покладуть. Нехай, що хочуть, роблять, а дитини нікому не дам.    — Що ж мені було з нею робити? Я так і полишила дитину; дивлюся тілько, було, та плачу. Катерина Лукіянівна теж, було, зайде до нашого покою, подивиться на свою княгиню і, хоч яка вийде була горда, не витримає, заплаче та й вийде з хати.   А тут таки поруч, у других покоях, пісні та музики, наче в корчмі на перехресному шляху. А жидівка Хайка, що її князь своєю сестричкою назвав, так і носиться з драгунами, співає, танцює та всякі вихиляси виробляє; огидлива, — навіть люльку смалила.   Катруся, моя бідна, спершу вдавала, що нічого не бачить і не чує, а потім уже їй, сердешній, і не сила була, але що ти вдієш з таким виродком? У нашої сестри, сказано, тілько сльози, самі сльози, — нічого більше не зосталося... А сльози що? Вода. Гай-гай! Не одну річку вилила вона цієї гіркої води, а він... йому все байдуже, — іноді зайде до неї та ще й питається:  Як ти себе почуваєш?  Наче осліп, прости мене Господи, — не бачить, що її, бідную, ледве ноги носять.  Чи не послати, моя люба, в Козелець по штаб-лікаря полкового?  -  Не треба , — промовить вона, та й замовкне. -  Ну, як собі знаєш, це твоє діло, а не моє; я до твоїх справ ніколи не втручаюся , — скаже, було, та й піде собі, грюкнувши дверима.   Тілько ми й світу Божого бачили, як він поїде, було, кудись тижнів на два-три до своїх товаришів-драгунів. Тоді ми без нього повимиваємо, повишкрябуємо підлоги, покої хоч трохи попровітрюємо, а то просто стайня стайнею. Раз якось приїхав він теж уночі й привіз з собою другу  сестру , вже не жидівку, а полячку, чи циганку — хто її знає; знаю тілько, що була чорна. Хотів був теж знайомити з Катрусею, та Катруся його й до покою не впустила.   Зима наближалася вже до кінця. Саме на Середохресті люди наші, зібравшись громадою, прийшли до нього просити збіжжя на засів. Говорили, що, як Бог уродить, то семерицею вернуть йому його добро. Де там! Слова вимовити не дав. Прогнав їх, нещасних, та ще й собаками нацькував. Хотіла була заступитись за них сама Катерина Лукіянівна, та він на неї як гримне:  Мовчіть! — каже — не ваше діло, я сам знаю, що роблю, я до ваших чепців та до блюзок не втручаюсь, так прошу не втручатись і до моїх наказів.  Сказавши це, закликав свого Яшку й наказав запрягти тройку коней, щоб їхати до своїх драгунів.   Як тілько він одїхав, Катерина Лукіянівна пішла до клуні, щоб вибрати полускирток жита й пшениці та звеліти змолотити людям зерна на засів. Думала вона, що він, як звичайно, довго їздитиме. Глянула навколо клуні, — й половини скирт не дорахувалась. —  Де ж це все поділося?  — питається вона в токового. А токовий одповідає, що сам князь потроху все жидам продавав та половину вже й продав, і солому і полову, все попродав жидам, а жид, звичайно, солому — драгунам, а полову — нашим таки людям, а ті, нещасні, й полові були раді! Катерина Лукіянівна вибрала одну скирту жита, а другу пшениці та й звеліла людям молотити.  Тілько швидше — каже — молотіть, а то приїде князь, так він не дасть вам нічого.  Так воно й сталося. Другого дня, тількощо розпочали молотити, аж глянь, — він вїздить у двір. —  Що ви робите, шахраї! — скрикнув він на них — як ви зважились,хто вам наказав? Я вас!  Та як вихопив у фурмана нагая, та як заходився молотників молотити, що ні один з них на току не зостався, — всі розбіглися. Досталося ж і Катерині Лукіянівні за ту молотьбу, — вона, бідна, три дні з ліжка не вставала. Після цього він уже цілий час бенкетував удома, нікуди не їздив, аж до Зелених Свят. А на зелену неділю й поїхав кудись з своїм Яшкою. Катерина Лукіянівна знов послала по людей та й звеліла їм змолотити хоч трошки ярового хліба на засів, бо, хвалити Бога, дощі перепадали, і земля таки добре зазеленіла. Тількощо взялися вони молотити просо та гречку, як того ж таки дня вертається він, а за ним драгунії видимо-невидимо, мов орда та за Мамаєм жене: хто на мужицькому возі, а хто верхи — просто охляп, а деньщики, — ті, сердешні, пішки босоніж, тілько з люльками та з кисетами в руках пленталися за своїми драгунами.   Як тілько переступив він поріг, зараз же гукнув на свого Яшку і наказав йому, щоб на третю годину був готовий обід на 50 осіб, — неодмінно на третю годину; а вечеря — на 100 осіб, щоб теж була готова неодмінно.  Для обіду та для вечері улаштуй столи в садку; годі — каже — нам в оцій стайні валятися, тепер можна й на пашу вийти!  А червінцями так і брязчить у кишенях.  Та слухай, — каже — накажи гуменному, щоб завтра вигнав усіх мужиків хліб молотить. Треба увесь перемолотити, скільки там його єсть.  Отоді ми й здогадалися, звідкіля в нього червінці взялися.  Невжеж він таки ввесь хліб продав? — каже Катерина Лукіянівна — чимже нещасні люди засіють?    — А драгунія тимчасом, з цілою мізерією своєю, не заходячи до покоїв, шугнула просто в сад, а потім лежали на траві та язиками блявкали, та люльки смалили, аж поки він не звелів винести їм горілки. Всі стільці та столи теж у сад повиносили; звелів був і з спальні все повиносити, та ми замкнулися й не пустили його до себе. Він вилаявся по-своєму, по-московському, та й дав нам спокій. Поки готували обід, драгунія гуляла в саду та пила горілку, що її було розставлено у великих карафках мало що не під кожним деревом; інші гості теж пили та в карти грали; наш князь з ними теж пив та в карти грав і всі червінці, що достав од жида, як завдаток за проданий хліб, програв; тоді кинув картами об землю й вийшов з-за столу, а товариші його зареготалися. Все це я через вікно бачила.   — Вже смеркалося, коли Яшка з іншими деньщиками почали лаштуватись до вечері. Поставили столи, на столи поклали довгі дошки, прості дубові дошки, і покрили їх полотном, бо у нас хоч і була довга скатертина, але Катерина Лукіянівна не дала її, щоб пяні гості не зопсували, а скатертина була дорога. На столі в трьох місцях поставили свічки, а щоб ще видніше було, по обох кінцях столу поставили смоляні бочки й запалили їх. І тількощо вся драгунія сіла за стіл, де не возьмуться полкові трубачі, та як не вдарять, аж земля задрижала! Не встигли вони ще й одного марша заграти, — дивлюся, клуня наша зайнялася; смоляні бочки так і сиплють іскрами на скирти та на клуню, а гості такі вже пяні, що тілько дивляться, та знай регочуться й кричать:  Ура!    —  Катрусю, — кажу я — серденько моє! гляньте, — кажу — клуня наша горить! Що ми робитимемо?  Дивлюсь, а вона — як нежива. Я до Катерини Лукіянівни, — і та зомліла; я на неї пирснула холодною водою, вона спамяталась. —  Рятуйте — кажу — Катрусю з дитиною, а то згорить.  Скирти вже всі зайнялися, скоро й до дому дійде. Насилу, насилу ми привели її до памяті, взяли її під руки та й вивели з дому. Я хотіла була дитину в неї взяти, та вона її з рук не випускала, а тілько шепотіла:  Не дам, нікому не дам, сама її поховаю.  Ми перелякалися, — таке воно було страшне, оте шепотіння. Повели ми її через греблю, прямо до вас, Степановичу, в хату, — дай вам, Боже, доброго здоровя, — сказала вона, звертаючись до господаря, — я вже з вашої хати бачила ту прокляту пожежу. — І Господь його знає, звідки той вітер взявся: снопи із скирт так просто на будинок і летіли, а потім, як загорілись будинки, вітер ніби перемінився й повернув просто на хати. За хвилину ціле село запалало. —  Пропали ми , — кажу я моїй Катрусі, а вона, моя нещасна, лежить та тілько головою до мене киває, — язика в роті повернути не може. -  Катрусю! Катрусю!  — кричу я, — не чує. Я стою не жива й не мертва. -  Катрусю!  — ще раз сказала я, а вона як скочить, — подивилася круг себе, кинула свою нещасну дитину на землю, скрикнула не своїм голосом, та й почала на собі волосся рвати. Бачу я, що вона збожеволіла, взяла дитину й винесла до другої хати, а її, сердешну, ми з Степановичем ласкою якось заспокоїли, загорнули в рядно, та й стали лити їй на голову холодну воду. Вона спамяталася та й каже:  Не буду, не буду! , а чого  не буду , — вона й сама не знала. Потім вона зареготалась, трохи згодом почала співати, та так жалісно заспівала, так страшно, що ми й з хати повтікали... Так вона промучилась аж до самого світу. Перед зірницею вона трохи заспокоїлась, а я тимчасом сіла біля вікна й дивилася, як наше бідне село догорає! Над ним де-не-де тілько дим курився, а більше нічого не зосталось. І дім, і кухня, і село — все пропало; зостались тілько димарі та печі з панського будинку; а від селянських хат і того не зосталося, бо в них вони не були муровані. Зостався тілько сад, зчорнілий од диму; стоїть собі осторонь і такий чорний та страшний, що я й дивитись на нього боялась. Заплакала я, грішна, дивлячись на це пожарище! Що маєш робити? На все Його свята воля! Збудила я Катерину Лукіянівну та й кажу їй:  Що ми тепер робитимем? Де притулимось, куди ми подінемося з нашою бідною Катрусею?  —  А що?  — каже вона. —  А те, — кажу я їй — що вона глузду відбилася, збожеволіла.  -  А дитина?  — питається. -  Дитину — кажу — я в неї взяла, а то вона її трохи не задушила.    Схопилася вона, простоволоса на двір вибігла, кричить, щоб бричку швидше запрягали. Побачила, що двір чужий, та й замовкла; подивилася на той бік греблі, охнула, затремтіла і, немов мертва, впала мені на руки. А я опамяталася, то й питає:  Де ж княгиня? (вона завжди так Катрусю звала), покажи мені її!  Ми пішли в комору, де замкнули Катрусю, як увійшли ми до неї, то побачили, що вона сиділа на землі, в одній сорочці, з розпатланими косами й уся горіла, як вогонь, хоч у коморі було доволі холодно; в руках тримала вона свою зімяту сукню та тулила її до грудей. Глянула вона на нас і пошепки сказала:  Спить, спить, не збудіть!  Ми вийшли з комори, — страшно було дивитися на неї, сердешну. Але Катерина Лукіянівна — наче нічого не сталося, і не зідхнула навіть. А тож ніхто інший, як вона, всьому причиною була, — не осуди її, Господи, на своєму суді праведному!   — Помовчавши, повернулася вона до мене та й каже:  Марино! Треба десь дістати бричку й коні та відвезти її до Чернігова або Києва. До Києва, здається, ближче, та де ми коні й бричку дістанемо?  -  Хоч би воза якого, а коні — кажу я — нам і Степанович дасть, тілько брички в нього немає, лише простий селянський віз.  —  Попроси — каже — хоч простого воза.    Я випросила у Степановича, спасибі йому, і коней і воза, помостили на возі сіна, вкрили рядном і поклали її, нещасну, на возі; біля неї сіла сама Катерина Лукіянівна... та й повезли до Києва, до Кирилівського манастиря. От тобі, Катерино Лукіянівно, і княгиня! Любуйся тепер на неї!...   Старенька замовкла й тихо заплакала, а господар додав:   — Та таки нема що казать, — хороша тобі княгиня!   — А що ж сталося з князем? — запитав я.   — Господь його знає, — відповіла стара — перед Петром драгунія виступила з Козельця в похід, так може й він пішов з нею... Тілько ми його з тієї страшної ночі вже й не бачили.   — Добрий князь! Нема що казати, — додав господар — хоч би дитину відвідав, проклятий!   — Господь із ним! Хай краще не відвідує, — сказала старенька і, виходячи з хати, побажала нам доброї ночі.   Другого дня вранці, доки мій жидок підмазував бричку й запрягав свої худі коні, я сидів на призьбі під хатою і дивився на той бік Трубайла — на сумні останки погорілого села та мимоволі сам собі говорив: от тобі й село, от тобі й ідилія, от тобі й патріярхальний побут! Такі та інші подібні слова зривались у мене з язика, доки бричка не висунулась на вулицю. Подякувавши господареві за його безкорисливу гостинність, я вирушив у дорогу.   За кілька день я був у Києві і, поклонившись святим угодникам печерським, того ж самого дня відвідав і Кирилівський манастир. Та краще було б не відвідувати його. Там я занадто вже пересвідчився в гіркій правді сумного цього оповідання, що так нерадісно привітало мене в моєму любому рідному краї."
102  ,"Цигани" ,"Цигани  Іван Франко  1  Ластівки, вбоге гірське село, лежить над горішнім Стриєм, там, де він із свого великого закруту під Турку повертає ід Синевідськові, в’ючися поміж гори та ліси. Село невеличке та занедбане, криє між лісами та дебрями свої порозкидані нужденні бойківські хатки. Понижче села, за шматом чорного лісу, що досягає аж самого берега ріки, стирчить над Стриєм висока скала. Стрімкою стіною бовдуриться вона над самим закрутом ріки, а головатим вершком, зеленим від моху і папоротів, роззирається по околишніх горах. Стрий літом лагідно плюскочеться о її стопи, але восени реве грізно і піниться, заливаючи вузьку стежину, що в’ється попід скалою здовж його берега. А всюди довкола порозсідалися гори, покриті чорним смерековим лісом; тільки де-не-де верхи їх світять безлісними полонинами, що мріють, мов сіро-зелені плями на темному тлі. Пусто і сумно в осінню днину коло скали, тільки хвилі Стрия ревуть і розбиваються о щербате каміння.  Пусто і сумно було також в душі жандарма, що в сльотаву осінню днину йшов стежкою понад рікою, в плащі і чаку з когутячим пір’ям, з карабіном, перевішеним через плече, і бачно роззирався довкола. Ніде ні душі живої, ні голосу людського, і коли б не втоптана стежка понад рікою, то можна би було подумати, що тут, в тій дикій лісовій кітловині, не стояла ще людська нога від нащаду світу.  – Тьфу на таку собачу службу! – воркотів жандарм, хусткою обтираючи вуси, з котрих капотіла дощова вода. – Лазь і лазь, як виклятий, по тих проклятих вертепах, і все надармо. Та погана бойцня боїться жандарма гірш чорта. Кождий обминає його на тисячу кроків, скоро тілько де заздрить. Так і здається, що кождий із них ось тілько що-небудь украв або кого-небудь забив. А як уже кого допадеш, то скорше би-сь чого-небудь довідався від отої скали, ніж від нього. Чорти би давилися таким поганим та бездарним народом!  Так воркотячи, наближувався жандарм ід скалі і раз по разу поглядав на Стрий, що люто розбивав свої хвилі о каміння, немов і сам гнівався на той дикий та бездарний бойківський народ.  – О, яка вода велика! – воркотів дальше жандарм. – Коли б тілько стежки не залляла та кладки не забрала, бо годі би було нині на ніч зайти до тих чортівських Ластівок, хоч і як вони вже близько. Вже то я в тих горах ані руш не маю щастя, хоч сядь та й плач! Ось уже четвертий раз патролюю тими вертепами, й ще ані разу мені не пощастилося спіймати якого злодія або розбійника. А тим часом ту досить тілько раз поглянути, щоби дійти до того переконання, що злодіїв і розбійників ту мусить бути чимало. І що найгірше, навіть якого-небудь нужденного волоцюги або діда жебручого досі не довелось мені арештувати. Так, як би змовилися, щоб не попадатися мені на очі. А другі жандарми, що котрий піде, то за кождим разом тих волоцюгів, дідів та циганів жене навперед себе цілу череду, повний арешт напакує. А я хоч би тобі однісінького! Тьфу на таке щастє, та й годі!..  І жандарм гнівно позирав наперед себе. Стояв уже перед самою скалою. Стежка піднімалася тут трохи вгору і йшла немов по кам’яній приспі, то підносячися попри стрімку кам’яну стіну, то знов опускаючися мало що не над саме водяне дзеркало. Здалека вже побачив жандарм, що зараз на першій такій впадині стежка залита була каламутною, спіненою водою.  – От тобі й на! – крикнув він у роздражненні. – Знов перешкода! Треба буде обходити довкола сего завалидороги, дряпатися з півгодини по хащах і зломах, а за той час я міг би вже бути в Ластівках. А нехай тебе ясні громи б’ють з такими порядками!  І ховзаючися в своїх тяжких чоботях по мокрім імху, жандарм скрутив направо, між корчі, під гору, щоб обійти скалу. Несподівано якось він кинув оком вбік і зупинився. Що за чорт! Йому здалося, як коли б із-за скали легенькими клубками виповзував дим, котрий, немов переляканий, чимборше розпливався і щезав у повітрі. Жандарм зразу сам своїм очам не повірив. Але коли зупинився і уважніше приглянувся, то побачив, що справді з-поміж щербатих зубців скали, немов із самого осередка її стовбура, добувався дим. Чи се може бути? Жандарм не був боязливий, а прецінь дрож пробігла у нього поза плечима, бо ніяким способом не міг збагнути, що би се могло бути. Нарешті покинув міркувати.  – Певно, десь рубачі огонь кладуть. А може, які злодії? Бо що би ту рубачі робили? Піду, переконаюся.  І він з трудом зачав спинатися по ховзьких облазах, аж туди, де повище них, мов велетень, стирчала висока кам’яна стіна. Зразу не міг нічого доглянути. Вже змрік западав; тінь від скали власне найгустішим мороком ослонювала те місце, відки добувався дим. Жандарм надармо натужував взір і слух – годі було добачити або почути що-небудь, крім скаженого клекоту прибуваючої ріки під скалою та осіннього, протяжного стогону лісу.  – Гей, хто там? Озивайтеся! – крикнув жандарм, але тільки голос його понуро задуднів між скалами, а напротивна гора відкликнула кінчик його оклику «айтеся!»  Тоді жандарм почав дряпатися ще далі. На невеличкій площині між камінням видно було поламане сухе галуззя, якісь свіжі ще кості, а навіть кусники напівпрогнилих шмат. «Ну, прецінь слід чоловіка!» – подумав жандарм. А приглянувшися ближче, він побачив ледве замітну стежечку, що гадюкою висувалася з-поміж каміння, повзла просто півперек площини і губилася в тіні, під стрімкою стіною, власне там, відки добувався дим. І тільки наблизився на які два кроки, жандарм побачив продовбану в камені невелику діру, заткану обгорілою смерековою колодою.  Не знати для чого, серце нараз забилося якось неспокійно в його груді. Вхопивши обіруч карабін, немов до штурму, він наближувався осторожно. Тиша в нутрі таємної ями ще дужче його занепокоювала – і в дусі він почав сердитися сам на себе за те, що перед хвилею крикнув був так голосно і зрадив своє наближення. Хто знає, може, недовідомий ворог, упереджений його криком, чатує вже на нього з якоїсь укритої а певної засідки? Але вертати було, може, ще більше небезпечно, тож ішов далі. Вкінці зупинився перед самою печерою, оглянув шаблю і патронташ, а відтак раптом пхнув колоду багнетом і очистив вхід до печери.  Дим клубами бухнув йому в лице, але за димом не видно було нічого. Щоби заглянути в нутро яскині, він мусив аж приклякнути. А коли дим трохи розвіявся, то жандарм побачив нутро, виковане в скалі. Сірі кам’яні стіни сходилися вгорі, немов склепіння. Вогкість зеленкуватими краплями так і висіла на них. Внизу, в кам’янім помості, посеред яскині була продовбана невеличка яма, в котрій жеврів огонь, прикритий напівперегнилою колодою, що сильно курилася димом. Довкола огню сиділо кількоро людей, малих і великих, ледве повкриваних брудними шматами. Лиць їх жандарм не міг іще добачити, тільки бачив, як кілька пар чорних переляканих очей з тривогою вперлося в нього.  – Хто ви ту? – крикнув він грізно.  – Цигани, паночку! – обізвався грубий, але смирний голос.  – А що ту робите?  – Бідуємо, паночку!  Жандарм ледво-не-ледво пропхався до середини яскині і почав роззиратися по хаті і по людях. В однім куті яскині лежали ковальські прилади: міх, ковало і молоти на маленькім візку; в другім – купка сухого галуззя на топливо. На галуззі порозвішуване було якесь курмання. Поблизько огню, на середині печери находилася постіль цілої родини – околот соломи, напівперегнилої, розпростертий на камені, і купа сухого моху та листя. Тільки на однім кінці тої постелі, на найстаршім місці, лежала невиправлена кінська шкіра, котрою на ніч прикривався старий ром [Цигани самі себе називають ромами. – Прим. І. Ф.].  – А кілько вас ту? – запитав знов грізно жандарм, обертаючися до огнища.  – П’ятеро, паночку, п’ятеро, – відповів циган і підвівся на ноги, увесь дрижачи від холоду. Прочі цигани також повставали. Крім старого, була тут ще циганка, парубок і двоє малих, зовсім голих циганенят. Усі вони були аж сині від студені і виглядали немов попухлі – мабуть, із голоду.  – Чим же ви ту жиєте, волоцюги? – питав далі жандарм.  – Ласкою божою, паночку, ласкою божою. От шкапина нам здохла недавно, то ще донині мали ми м’ясо.  – А давно ви ту?  – Дві неділі, паночку.  Не знати чому, жандарма лютили ті надмірно покірливі відповіді старого цигана. В його плаксивім голосі і в тім щохвиля повторюванім «паночку» жандарм добачав укритий насміх над своєю властю.  – А багато крадете по селах? – питав він дальше.  – Ні, паночку, ми не крадемо нічого. Ром Пайкуш не краде! Ром Пайкуш, поки може, жиє з праці рук. Але тепер, коли нам шкапина вгибла, не можемо рушитися дальше. Мусимо пробути ту, поки троха не розпогодиться.  – Поки нового коня де не вкрадете! – передражнював жандарм. – Ану, збирайтеся, марш зі мною!  – Куди, паночку? – запитав старий циган тремтячим голосом.  – Не питай! Збирайся зі своїм поганим родом і плодом, підемо до села. А там уже побачимо, що з вами робити.  Старий циган стояв немов остовпілий, коли втім стара циганка, мов камінь з неба, кинулася жандармові під ноги і заревла, немов її хто різати хотів:  – Паночку, паночку! Голубчику наш! Що тобі винен старий Пайкуш, що тобі винні бідні роми, що нас хочеш у таку студінь виганяти в світ? Погляди лишень, моя дробина зовсім голюсінька, та й ми самі не витримаємо такої стужі. Змилуйся, паночку, змилуйся, не гони нас нікуди! Нехай бідні роми подихають іще на божім світі!  – Не будеш ти тихо, ти, опуде конопляний! – крикнув до неї жандарм і відіпхнув стару циганку. – Зараз мені всі забирайтеся!  Але тут уся родина, мале й велике, з вереском і плачем кинулися жандармові до ніг і почали просити та благати його, щоби лишив їх у кам’яній хаті. Тим часом жандарм і сам надумувався, що йому робити. Село ще не близько, дорога нерівна і відлюдна, ніч надходить, тяжко буде йому самому запровадити до села цілу ту зграю. Швидко він надумався інакше.  – Ну, – сказав, – чого ревете, дурні цигани? Не бійтеся, прецінь вас не з’їм живих. Нехай буде й по-вашому – оставайтеся тут! Але слухай, старий, поки я не вернуся, не смій мені відсіля рушитися!  Старий циган стояв, як стовп. Здивованими, переляканими очима він позирав на жандарма, прочуваючи в його словах якесь нове лихо.  – Ну, чого ж ти так витріщив на мене очі, чого глипаєш, мов підрізаний баран? – крикнув жандарм. – Чуєш чи ні, що до тебе говорю? Не смій мені рушитися відси, поки я з поворотом сюди не надійду, бо нещастє твоє!  Старий циган усе ще стояв мов онімілий. Тільки циганка, низько кланяючися жандармові, сказала: – Добре, паночку, добре! – Жандарм іще раз роззирнувся по яскині, сплюнув з обридження і вийшов.  – Волоцюги прокляті! – воркотів він, з трудом сходячи зо скали. – Ось куди вони запхалися! Але прецінь я їх винайшов. Ну, чень хоть тепер який «бельобунг» буде!  2  Війт ластівецький був, як кождий бойко, неписьменний, супроти власті покірний та потакуючий, а супроти підвладних упертий тим безоглядним упором, що ціхує чоловіка з тісним розумом. Жандарми рідко заходили до того сельця, тому-то кожде появлення жандарма викликувало в селі правдивий переполох. Люди ті, вирослі в горах та лісах, уважали війтівський уряд великим тягарем головно через те, що війт у кождім разі мусив ставати перед різними «панами», над’їжджаючими в село, мусив відповідати на їх запитання, сповнювати їх розкази. Кого раз у громаді силоміць «посаджено на війта», той звичайно оставався на тім становищі кілька або кільканадцять літ, поки тільки міг ходити, бо ніхто інший не осмілювався без крайньої конечності взяти на себе ту страшну гідність.  Наш війт був ще недавно вибраний, то й не зовсім іще освоєний з панами. Він нетрохи перелякався, коли жандарм пізнім вечором увійшов до його хати. Але ще дужче він перелякався, коли прибувший «пан» розповів йому о циганах. Правда, війт знав, що цигани сидять у камені; значить, не самих циганів він перелякався. Перелякався він того, що жандарм таки й там «обахморив» їх і що тепер, певно, й його враз із циганами будуть волочити до Підбужа.  – Ну, а ви знаєте о тих циганах? – питав жандарм війта.  – Та ніби знаю.  – Що ж вони, крадуть?  – Та, матбути, не без того, щоб і не крали. Де ж би циган без того витримав! Тілько старий часами щось кленцає, нібито робить. Але така-то його циганська робота!..  – Я так і знав, – воркнув жандарм. – Ну, війте, на вас лежить відповідь за них.  – На мені! – крикнув переполошений війт. – Як вони що вкрадуть, то я маю за те відповідати?  – А так. Відповідаєте за все, що станеться в обрубі вашого села. У вас має бути порядок. Такої циганської голоти не можна пускати самопас.  – Ну, а що ж я маю з ними зробити? Взяти їх на воловід, чи що?  – Де тілько здиблете в селі, зараз їх арештувати і віддавати, жандармам у руки.  – Е, паночку, коли ж бо вельможні шандарі до нас так рідко заходять. А тут якби я одного арештував, то другі візьмуть та й мене підпалять.  – Підпалять! – крикнув жандарм. – То вони такі? Чекайте, зробимо ми з ними порядок. Війте, тих мені циганів припильнуйте, поки я не верну з обходу! Я їх заберу з собою до Підбужа.  – А коли ж пан повернуть?  – Завтра, найдалі позавтра.  – Добре, скажу їх припильнувати, – відповів війт, низенько кланяючися жандармові.  Попоївши молока і будза (свіжого овечого сиру), жандарм положився на лаві, обвинувся плащем і заснув. А тим часом війт не спав, хоть лежав на постелі.  «Чи лихо якесь навернуло сего шандаря, – думав він, – що випанітрував циганів у такій схованці, де їх досі ніяка власть не добачала? І що тепер з ними робити? Коли схочу їх арештувати і спровадити до села, то що з того, що їх шандар забере до Підбужа? Посидять у арешті пару днів, а потім вийдуть на волю і, певно, трафлять до Ластівок. Не тяжко, щоби мене не обікрали або не підпалили. Що циганові? Шандар далеко, а циганів волочиться множество: досить одну кумпанію зачепити, то всіх маєш ворогами. Ой, світе мій гіренький! Тьфу на твою голову! А хіба от що я зроблю! Аякже, аякже, се буде найліпше! Коли цигани втечуть, то що мені шандар зробить? Адже ж можуть утечи ще сеї ночі заким я ще довідався від шандаря, що їх треба арештувати. То буде найліпше, таки найліпше!..»  І з тою думкою війт заснув десь коло півночі.  А жандарм тим часом, хоч спав на твердій лаві, то снив про далеко приємніші речі, про «бельобунг», грошову нагороду і перенесення в кращі сторони, на Поділля, на російську границю, де можна було легко «зробити» товсту контрабанду: і заслужитися, і обловитися. Сон сей додав йому ще більше охоти і певності. На другий день ранісенько він устав, зібрався і, ще раз остро наказавши війтові пильнувати циганів, спішно пішов у дальшу дорогу, щоби ще нині дійти до мети свого обходу, а завтра вернути назад до Ластівок.  Зараз по його відході війт намотав на ноги потрійні онучі, обувся в шкіряні ходаки, взяв на себе кожух, кучму на голову, перевісив борсукову торбу з «цісарським орлом» через плечі, а до торби вложив пару вівсяних ощипків і кусень овечого сиру. Так приготований, не кажучи нікому нічого, пустився в дорогу ід каменеві.  – Добрий день вам, Пайкуш! – сказав, входячи до яскині.  – Доброго вам здоров’ячка, пане начальнику, – відповів старий циган.  – А що тут у вас нового чувати? – запитав війт, бойківським звичаєм не приступаючи відразу просто до речі.  – Зле чувати, пане начальнику. Був тут у нас вчора «кокорудза», хотів нас вести до села.  – До села? Е, він вас, любойки, хотів вести до Підбужа, до криміналу.  – За що?  – Або я знаю за що? Мусили йому по других селах щось дуже наговорити на вас. Адже ж недурно він за вами так парцував, що вас аж ту винюхав.  – Ой, ой, ой, божечку наш, божечку, – гуртом завили цигани, – що ж нам тепер робити?  – Що ж я вам, біднятка, пораджу? – сказав війт. – Він мені казав пильнувати вас, аж поки сам не верне, і тоді віддати вас йому до рук.  – І ви хочете нас тепер арештувати? – сказав звільна, але з укритою в голосі погрозою старий циган.  – Бог з вами, Пайкуш! – сказав війт. – Що ж то я вас віднині знаю, чи що? Я сказав зараз тому шандарові, що циган – то вітер у полі: ось є, ось його нема. Хто його на припін візьме? От знаєте що, маєте ту троха хліба і сиру, нате вам се від мене і йдіть собі, куди хочете, щоби я про вас не чув нічого. Не хочу вам робити клопоту, але й сам не хочу через вас у біду впасти. Розумієте?  – Розуміємо, пане начальнику, розуміємо! Най вам богойко святий заплатить! – сказав циган, кланяючися, а за ним почала кланятись уся його родина.  Поклавши на кам’янім помості ощипки і сир, війт поспішною ходою рушив назад до села, пильнуючи, щоби ніхто його не бачив. А в душі він сміявся з того, який-то лютий буде шандар, коли завтра прийде, а циганів уже й духу не застане.  3  Добре-то говорять: гірська осінь, то вистарчить за добру зиму на долах. Ледве наш жандарм вийшов за противну границю Ластівок, ледве війт, довершивши своєї політичної місії, вернув назад до села, коли втім високий верх Парашки, що вистирчує вгору в виді величезного тризубця, покрився густою мрякою, або, як кажуть, «закурився доразу». Величезними клубами котилася та мряка вниз, гнана сильним, свищучим вітром. За півгодини все вже щезло в вирах і клубах снігової «куревільниці», котра з усіх боків била в очі і засліплювала пішохода, замазувала йому стежку перед ногами.  Кленучи і спльовуючи раз у раз, боровся жандарм з метелицею і йшов твердо наперед. Уже недалеко було село, до котрого мав дістатися на ніч – остаточна мета його обходу. Ще тільки треба було по кладці перейти на другий бік ріки. Але се, власне, була дуже небезпечна штука. Ріка шуміла під кладкою мов скажена, а верхом рвав вітер, шарпаючи за поруччя, мов хлоп руками. Кладка була ховзька від снігу, а вітер сліпив очі. Вже близько берега жандарм поховзся і впав у воду. Вода була неглибока, але страшно бистра. В одній хвилі течія зірвала жандармові з плеча карабін, а з голови чако з когутячим пір’ям. Великий камінь-кругляк, котрий вода котила по дні, вдарився о його ноги і звалив його з ніг.  Тільки з крайньою натугою жандарм виграмосився на берег. Був мокрий до ниточки, промерзлий і переляканий. Хотячи огрітися, бідолаха пустився щодуху до села, до знайомого попа. Але хоч і як недалеко се було, то все-таки, заким забіг до хати, мокра одіж на нім зціпла на морозі як кість, а з грудей не міг видобути голосу. Правда, на попівстві кинулися терти його, огрівати, рятувати. Той рятунок і його залізне здоров’я зробили те, що він не добув собі ніякої тяжкої хороби, та все-таки мусив цілий тиждень пролежати в ліжку в міцній гарячці.  Весь той тиждень курило снігом, свистів вітер, тис мороз, так що навіть здоровому непорадно було в горах пускатися в дорогу з одного села до другого. Аж по тижні вітер притих, випогодилося, але мороз потис іще остріший. Жандарм не хотів довше гаятись, хоч піп не важився пускати його від себе піхотою, ще напівнедужого. Казав запрягти санки і відвезти його до Підбужа, куди вже вперед дав був знати про його пригоду.  Коли жандарм проїжджав через Ластівки, пригадав собі циганів, про котрих зовсім був позабув у своїй тяжкій пригоді. Він казав візникові стати коло війтової хати, покликав війта до себе і запитав його:  – А що ви зробили з тими циганами?  – Та що ж ми мали з ними зробити, прошу пана, – відповів війт, шкробаючися у патлату голову, – коли ми їх уже не застали.  – Як то не застали?  – А так. Скоро пан від мене вийшли, я заразісько зібрався і пішов, щоб їх арештувати і приставити до села. Але в камені я не застав нікого. Видно, перелякалися пана і таки тої ночі втекли.  – А то бестії! – крикнув жандарм. – Чекайте лишень, ще я вас десь придиблю!  Війт поклонився, а тайком тільки всміхався, що йому вдалося отак хитромудро позбутися біди. А жандарм, злий і роздражнений, завинувся в свій плащ і в тяжкий баранячий кожух, що йому дав піп на дорогу, і казав їхати дальше.  4  Стрий скорчився від морозу. Низом попід скалою переїзд був вільний, а що дорога тамтуди найближча, то жандарм казав везти себе в той бік. Ледве виїхали за ліс, що чорною стіною відділює Ластівки від решти світу, коли жандармові очі з якимось неспокоєм вперлися в той великий бовдур, що виринув перед ним туй уже недалеко. Вершок скали не був покритий снігом, бо вітер позмітав відтам той зимовий пух і позсував його в нижні заломи. Тьохнуло щось у серці жандарма, коли побачив увесь вершок скали, покритий воронами, кавками і іншим стервоїдним птаством, котре то сиділо, то шибалось цілими оболоками довкола і своїм зловіщим вереском та гамором наповнювало повітря.  Але що ж се? З темнавого залому в горі, глибоко засипаного снігом, так само як і перед осьмома днями, добуваються ледве видні клубочки блідо-синявого диму. Кілька хвиль жандарм сумнівався, чи се справді так, чи тільки йому з гарячки привиджується, аж бойко, його візник, упевнив його, що справді дим добувається зі скали. Невже ж там ще хтось є? Жандарм аж затремтів з нетерпеливості, щоби переконатися, що се значить. Уже наблизилися до скали. Стежка, що вела вгору, засипана снігом, і ані одного сліду стопи людської не було видно на його білій скатерті. Тільки кавки і ворони при їх наближенні підняли ще більший гамір.  – То якийсь недобрий знак, що того птаства тілько тут назліталося, – сказав візник. – Чи не сталося тут яке нещастє? Ся проклята птиця зараз се почує.  Жандарм, не мовлячи нічого, скинув із себе кожух і навіть плащ, щоби тим легше йому було видряпатися на верх каменя; візник виломив пару дрючків до підпирання, і так, допомагаючи один одному, з тяжким трудом вони видряпалися на верхню площину. Кавки з вереском вилися туй понад їх головами, немов хотіли боронити своєї певної добичі.  Вхід до яскині був так, як і давніше, завалений колодою і позатиканий мохом, тільки крізь маленьку шпарку вгорі випливав дим. Відбили колоду і ввійшли. В яскині було тихо і темно. Аж по добрій хвилі очі їх настільки привикли до сутінку, що могли добачити якусь чорну, безобразну масу насеред яскині. То були цигани, стулені в купу, повкривані мохом і листям – і мертві вже, як бачилося, від кількох день. На огнищі димилася ще дотліваюча остання колода.  Що було причиною їх смерті? Голод? Холод? Чи, може, чад від спертого диму? Тіла їх були сині, скостенілі, зморожені. Але, розриваючи купу, жандарм побачив, що під старим циганом не було вже невиправленої кінської шкіри, на котрій він спав; недогризені кусники тої шкіри найшлися… в руках дітей.  Довгу хвилю стояли жандарм і візник над тими покійниками, німі, остовпілі, переняті переляком і жалем. Може, їм через душу переходили довгі дні і ночі болючого конання тих нещасних, плач і зойки дітей, безпомічність і розпука старих, ціле море нужди, горя і терпіння, з котрого тепер осталася тільки отся недвижна, в один клуб сплетена, купка трупів…  Без слова, в німім пригнобленні вийшли вкінці жандарм і візник із яскині на свіже повітря, завалили вхід до яскині, щоби не допустити птаства до трупів, а коли відтак знов сіли на санки, візник перехрестився і з лицем, зверненим до скали, почав шептати молитву. Жандарм тим часом почав у думках укладати рапорт о тім, що сталося.  Нагуєвичі, в липні 1882, перероблено 1887.  Примітки  Вперше надруковано у газ. «Діло» від 18 та 22 листопада 1882 р. під псевдонімом Мирон***.  Зберігся автограф (ф. 3, № 378), за яким оповідання друкувалося в газеті «Діло». У першодруку, порівняно з автографом, є кілька незначних мовностилістичних поправок. Оповідання, опубліковане в газеті «Діло», має таке закінчення:  «Шандар стояв мов осуджений. Але звільна людське чуття, мов розблиснувша іскра, почало погасати. Шандар з чоловіка стався знов шандарем, службовим чоловіком.  – А хіба ж я тому винен? – пробубонів він сам до себе. – Тьфу, пек, маро! Я їх преці не казав заморожувати! А дурний бойко гадає, що мені що зробить. Чекай трохи, побачимо, хто кому носа втре!  Службові взгляди швидко затерли в нім слід людського болю, думку про людське горе і муку, і, поправивши собі гвера на плечах, він поплівся до місточка».  В кінці тексту стоїть дата: «Нагуєвичі, 22. X. 1881».  Друкуючи твір, редакція газети «Діло» змінила фонетичний правопис на етимологічний.  У 1887 р. І. Франко значно переробив оповідання: додав нові розділи (II, III, IV), змінив закінчення, підсиливши його гуманістичне звучання, дав, власне, нову редакцію. Письменник вніс чимало поправок і в мову твору, наприклад: «Ті мерзенні бойки» замінив на «Та погана бойцня»; «А як котрого вже пристрітиш» на «А як котрого допадеш»; «На марш!» на «От тобі й на!»; «Вже вечоріло» на «Вже змрік западав».  У такому вигляді оповідання було опубліковане в збірці: І. Франко. В поті чола. Образки з життя робучого люду. Львів, 1890, с 167 – 179. В кінці твору зроблена примітка: «Нагуєвичі, в липні 1882, перероблено 1887».  Передруковане у збірці «Панщизняний хліб та інші оповідання», Львів, 1913, с. 27 – 41.  Оповідання за життя І. Франка кілька разів друкувалося в перекладі російською мовою: Цыгане. Перевод М. – «Рижский вестник», 1893, № 35 – 37; Цыгане. Рассказ. Перевод с галицкого. – «Новое слово», 1897, кн. 7, с. 142 – 151. Воно вийшло також окремим виданням: Цыгане, Рассказ. Перевод с малорусского. Спб. 1899. Згодом у перекладі російською мовою «Цигани» ввійшли до збірки І. Франка «В поте лица. Очерки из жизни рабочего люда», що вийшла 1903 р. у Петербурзі.  Подається за збіркою: Іван Франко. Панщизняний хліб і інші оповідання. Львів, 1913.  «Рижский вестник» – офіційна суспільно-політична газета, виходила з перервами протягом 1871 – 1917 рр.  «Новое слово» – науково-літературний і політичний журнал ліберальних народників, у 1897 р. – «легальних марксистів». Виходив у Петербурзі протягом 1894 – 1897 рр. На сторінках цього журналу була вміщена стаття прогресивного російського критика Є. Дегена (пом. 1904 р.) про І. Франка («Новое слово», 1897, № 6, с. 36 – 55). Редакція «Нового слова» запрошувала письменника бути співробітником журналу.Бо адже ж десь вони мусять бути! Пан Богдан Дідицький, щоправда, сказав колись, що  Рокъ старый уже пропалъ  Въ мори вѣковыхъ временъ, –  але всі мої географічні відомості не вистарчають на те, щоб знайти на якій-будь мапі те «море вѣковыхъ временъ». А прецінь мусить се бути немале море, коли стільки тисяч давніх років уже потонуло в нім, а ще й досі кождий новий рік також там знаходить місце. Бо щоб вони були з цукру і розпливалися у воді того моря, сього б я не сказав: борше вже з солі, бо се кождий признає, що не один такий рік прийшовся йому дуже солоно.  А хто знає, може, вони й зовсім не пропадають, але чергуються, так що, приміром, найстарші роки з самого дна вилазять і, обсушившися на сонечку, вертають назад на землю? Дивно лишень, як їм хочеться якраз у таку стулену пору, перед Йорданом, одним лізти в воду, а другим вилазити з води. Тим старим рокам, що з сього світу перед новим роком стрімголов скачуть у те таємниче море, мусило, певно, дуже вже надоїсти на землі, коли, не можучи довше видержати з миром християнським, доходять аж до самовбійства.  Та й справді, удармося в груди і скажімо по щирості, чи не кривдимо ми їх, бідних? Хто з нас коли скаже: «Е, старий рік був добрий рік»? Де там! Кождий радше скаже: «Богу дякувати, що минув! Бодай не вертався і не снився! За його панування жінка мені вмерла, а теща, яку дармо годую, жива лишилася! За його порядкування жито не вродило, а зате дикий мак і блавати – пропав би зі своєю естетикою!» І так кождий знайде якийсь камінець, щоб кинути на нього. А зате кождий з одвертими раменами вітає те молоденьке хлоп’я, молокососа, новий рік, хоч і не знав, чи він принесе бодай половину того добра, що попередній небіжчик. Така-то вже натура людська!  А хто ж тому винен, що старий рік так злобно панував і так погано порядкував? Чей же, певно, не він сам. Бо коли ж йому було, в дванадцяти місяцях ростучи і старіючись, розуму набратися? А ще ж і ви, любі читачі, зразу, скоро тільки настав він, надто таки розпестили його, кланяючись йому, мов божкові, строячи його в цвіти найкращих надій, леліючи його в золотій колисці блискучих ожидань. А до твердої, розумної роботи ви його не заставляли, то й не дивуйтеся, що він вам уродив замість жита мак і блаватки, а замість певної будущини злудні фата-моргана!  Мені жаль їх, тих старих, а так несправедливо укаменованих років. Коли б їм так одному з другим, – гадав я собі, – дати трохи більше часу до розвою, трохи старанніше виховання, не так би вони поставилися! Довго міркував я, як би зарадити сьому лиху, а далі таки не видержав і пішов сам від себе в депутації до пана Палюха, що то «состоитъ надзирателемъ бурсы Народного дома».  – Високоповажний добродію, – зачав я свою орацію.  – Перепрашаю вас, – відрубав мені праведник, – я не єсьм жаден високоповажний, ані не жаден добродій. Правильно говориться: «благородний господине».  – Нехай і так, – сказав я. – Отже, високоблагородний господине (п[ан] Палюх з задоволенням похитнув головою), я тут маю на приміті воспитанника, на котрого настоящем воспитанію дуже багато залежить.  – Очень много зависит! – поправив праведник.  – Ну, нехай собі й зависить! – Я хотів би дати його під ваш високоумієтний догляд.  – Многоуважаємий надзор! – поправив він, не порозумівши.  – Еге, еге, так само, як ви кажете.  – А соізвольте вас спросить, кто он таков? До якой русской партії належит?  – Що з нього зробите, те й буде.  – Очень хорошо. Но на безплатного у нас міста ніт.  – О, він багатий, дармо не схоче. Він сам задармо роздає не одному тисячі і міліони.  – О, єжели так, то прошу. А надолго?  – Отож-то в тім і біда, що ненадовго, – сказав я. – Се, бачите, новий рік. Досі ще він маленький, лежить у побитті, а за кілька день його покличуть до панування, то вже запізно буде до бурси давати. Ходило б о те, аби затих кілька день…  – Перепрашаю вас, господине, – сказав нараз праведник, хапаючи за капелюх, – я не імію времени с вами глагольствовати. Моє почтеніє!  Так розбилася моя добронамірена проба дати новому рокові якесь хоч трохи приличніше виховання від того, яке мали його попередники. «Коби бодай продовжити його вік хоч учетверо, чей би все-таки за той час більше розуму набрався!» – думав я собі і пішов через вулицю до «Народної торговлі».  – Дай боже час добрий і фляшку коньяку! – сказав я, щадячи слів.  Пан Ничай зрозумів мене і не сказав нічого, а лишень почав пакувати коньяк.  – Слухайте, господине, хочу у вас розпитати про одну річ, – сказав я, платячи.  – Прошу, – сказав п[ан] Ничай, числячи гроші.  – Чи не можна би з вашого народно-торговельного і економічного становища продовжити найближчий рік хоч учетверо?  П[ан] Ничай скривився на мене, мов середа на п’ятницю.  – Т-та про мене, – процідив він, – але ви нас заріжете. Тут і так люди не платять довгів, а при такім продовженні терміну…  – Бувайте здорові! Бувайте здорові! – Я вже був за дверима.  – А, то ти! – крикнув до мене чоловік, якого я з розгону, вискакуючи з дверей, мало з ніг не звалив і який за те рівночасно заплатив мені порядним штурканцем у бік.  – Еге, я! – відйойкнув я, облизуючися після удару. – А ти хто? Бігме, не добачаю.  – Адже ж Скрудж! [Один із персонажів Діккенсової повісті «Святий вечір». У ту пору ся повість була перекладена на нашу мову і перекладача її, д-ра Є. Олесницького, звали в приятельськім кружку Скруджем.]  – Чи направду? Дорогий Скруджу, ти юрист; скажи мені, будь ласкав, чи з вашого юридичного становища не можна би настаючому новому рокові продовжити дні живота його хоч учетверо?  – В жаден спосіб не можна, – відмовив Скрудж. – По-перше, що вексльовий закон числить проценти від ста на рік; по-друге, що суди засуджують злочинців на роки, а в разі продовження року треба би змінювати закони, а се у нас забрало би хоч сто літ часу, а за той час усі злодії…  – Добре, добре! – сказав я. – Бувай здоров!  Іду я собі дорогою, аж гульк, насупротив мене штильгукає на паличках п[ан] Нагірний, між іншими своїми професіями також редактор «Нового зеркала».  – Пане Нагірний, – кажу я, – змилуйтеся надо мною і над бідним новим роком! Поворуште своїм технічним розумом і зробіть так, щоб тому новому рокові продовжити дні живота його!  – Що ж, голубчику, – відказав мені ласкаво п[ан] Нагірний, – із становища технічного я не маю нічого против вашого плану, бо церкви, які я будую, не бояться зубів часу і постоять щонайменше своїх сто літ, хоч кождий рік буде вчетверо довший, ніж досі. Але зі становища редакторського, то знов інша історія. Вправді, передплатники «Нового зеркала» взиграли би, аки младенці, коли б їм за ціну, зложену на один рік присилано часопись чотири роки, – але що зробить редакція?  – Ваша правда, ваша правда! – сказав я і розкланявся. Ні, мабуть, не з сього боку я взявся до річі! Ніяк не йде продовжати кождому рокові дні життя його! А от якби так зробити, щоб молоді роки, поки ще являться у нас, повчилися трохи розуму у старих? Еге, якби-то знати, де ті старі діваються! Думав було йти до Богдана Андрійовича Дідицького та розпитати його дещо ближче про «море вікових времен», а далі роздумав. Адже й сам Богдан Андрійович не знає сього докладно або знає стільки ж, як про того Мелхіседека, що був взірцем священства для батька Михайла Качковського! [В першім томі біографії М. Качковського, написаної Б. Дідицьким, батько Качковського названий «ієрей по чину Мелхіседекову»] Краще розпитати в якої старої баби, що зуби з’їла. Оттак думаючи, я був уже на Бернардинській площі, де здовж вулиці тяглися ряди прилавків із овочами.  – Може, ви, бабусю, знаєте, де діваються старі роки? – запитав я у найстаршої перекупки, купуючи у неї за два крейцери яблук.  – Знаю, синочку, все знаю. Із старих років робляться добрі давні часи, знаєш, ті славні часи, коли-то ще баба дівкою була.  – Ну, але ж бо говорять, що вони кудись тонуть, бабусю?  – Так, синочку, тоне все лихо, все нещастя, вся погань. А що в котрім році була крихітка доброго, то те пізніше в нашій пам’яті росте-розростається, обливається барвами веселки і жиє безсмертно. Лиш той, синочку, бідний, у кого в жаднім старім році серед купи погані і непотрібства не було ані зеренця чистого добра. Для такого старі роки стаються опирями, що не дають спати ані в ліжку, ані в труні по смерті. Такий чоловік і сам стається опирем, дух святий при нас! Добраніч, синку!  Або ж я знаю! Може, стара й правду казала. Її закарлючений ніс свідчив, що вона якась не проста баба, а мабуть, ворожка.бтісуючи здоровенні ялиці та дубове дилиння, трачі, що різали тертиці ручними пилами, цеглярі, що складали в стоси свіжо привезену цеглу, – весь той різнородний робучий люд, що снувався, мов мурашки, по плацу, двигаючи, цюкаючи, хитаючись, стогнучи, потираючи руки, жартуючи та регочучись, – усі зупинилися і перестали робити, мов величезна, стораменна машина, котру одно подавлення крючка нараз спинить в її скаженім ході.  Калать! калать! калать! – не переставав завзято гукати Бенедьо, хоть усі вже давно почули гавкання дерев’яної суки. Муляри, що стояли схилені над камінними брилами та з розмахом ценькали о твердий піщаник, аж час від часу іскри пирскали з-під оскарда, тепер, покинувши свої прилади, випростовували крижі і роздоймали широко руки, щоби захопити якнайбільше воздуху в груди. Деякі, котрим вигідніше було клячіти або чяпіти при роботі, звільна піддвигалися на рівні ноги. В вапнярках шипіло та булькотіло вапно, немов лютилось, що його наперед спражено в огні, а тепер назад вкинено в воду. Трачі так і лишили пилу в недорізанім брусі; вона повисла, спершися горішньою ручкою о дилину, а вітер хитав нею на боки. Копатільники повстромлювали рискалі в м’яку глину, а самі повискакували наверх з глибоких ровів, вибраних під підвалини. Між тим Бенедьо вже перестав гримати, а весь робучий люд, з обтрясинами цегли та глини, з трачинням та оприсками каміння на одежі, руках і лицях, почав збиратися на фронтовий угол нового будинку, де був головний майстер і пан будовничий.  – А як, прошу пана, спустимо сей камінь на місце? – спитав будовничого майстер, опершися грубою крепкою рукою на обтесану підвалину, котра, хоть лежала плоским боком на невеликих дерев’яних валах, все-таки сягала майстрові трохи не по пояс.  – Як спустимо? – повторив протяглим голосом будовничий, зирнувши крізь монокль на камінь. – Ну, проста річ, на дрюках.  – А може, воно троха небезпечно, прошу пана? – закинув майстер.  – Небезпечно? А то для кого?..  – Ну, та певно, то не для каменя, а для людей, – відповів усміхаючися майстер.  – Е-е-е! Що тото! Небезпечно!.. Не бійтеся, нічо нікому не станеся! Спустимо!..  І пан будовничий поважно наморщив чоло та стягнув уста в три складки, немовто він уже наперед силується і натужується, спускаючи камінь на призначене для нього місце.  – Спустимо безпечно! – повторив ще раз, і то з такою певністю, немов переконався, що його сили вистачить на таке діло. Однако майстер-недовірок похитав головою, але не сказав нічого.  Тим часом і прочі обивателі, що досі громадками проходжувалися по «плянтах» довкола костела, на голос дерев’яної суки почали звільна стягатися теж ід новій будові, а поперед всіх сам властивець нової будови, Леон Гаммершляг, високий і статний жид, з кругло підстриженою бородою, прямим носом і червоними, мов малини, устами. Він був нині дуже веселий, говіркий і дотепний, сипав жартами і забавляв, видимо, ціле товариство, бо всі громадилися і тиснулися круг нього. Далі, в другій громадці, прийшов і Герман Гольдкремер, найповажніший т[о] є[сть] найбагатший з усіх присутніх обивателів. Він був більше здержаний, тихий, а навіть трохи чогось маркітний, хоч і старався не показувати того. Далі йшли ще другі підприємці, багачі дрогобицькі і бориславські, деякі урядники та один околичний дідич, великий приятель Гаммершляга, певно, тому, бо весь його маєток був в Гаммершляговій кишені.  Ціле те товариство в модних чорних сурдутах, в пальтотах з дорогих матерій, в блискучих чорних циліндрах, в рукавичках, з лісками в руках і перстенями на пальцях, дивно відбивало від сірої маси робітників, пестріючої хіба червоною краскою цегли або білою краскою вапна. Тільки веселий гамір одних і других мішався докупи.  Цілий плац на розі улиць Панської і Зеленої заповнений був людьми, деревом, камінням, цеглою, гонтям, купами глини і подобав на велику руїну. Тільки одна дощана буда, трохи понижче в невирубанім саду, мала вид живий і принадний. Вона була прикрашена зеленою ялиною від входу, всередині обвішана диванами, в ній і довкола неї крутилися прислужники з криком та прокляттями. Приготовляли перекуску, котрою Гаммершляг хотів учтити закладини нового дому. І ще один незвичайний гість з великим подивом придивлявся цілому тому натовпові людей і предметів. Се була невелика особа, – а прецінь усі на неї ззиралися цікаво і якось дивно.  – Ти, Бенедю, – спитав якийсь замазаний глиною робітник, – а то на яку пам’ятку того щигля сюда вивісили?  – А, щось-то вже вни з ним гадають робити, – відповів Бенедьо.  Всі робітники перешіптувалися між собою і позирали на щигля, що скакав в дротяній клітці, завішеній на друці над самою ямою, але ніхто не знав, нащо він. Навіть майстер не знав, хоть надавав собі премудрий вид і на запитання робітників відповідав:  – Аякже, все би-сь хтів знати! Постараєшся, як усе пізнаєш!  А щиголь між тим, отямившися з першого переляку при першім напливі цілої тої товпи народу, скакав собі по щебликах клітки, теребив конопляне сім’я дзьобиком, а часом, ставши на верхній щеблик, тріпотав червоно-жовто-басманистими крильцями і щебетав тонесенько: ті-кілі-тлінь! цюррінь, цюррінь! куль, куль, куль!..  3-між натовпу гомонячих людей визначилася нараз голова Леона Гаммершляга, визначився його голос. Він вискочив на підвалину і обернувся до всього товариства:  – Мої панове, сусіди і добродії!  – Тихо! тихо! пст! – загомоніло кругом і утихло. Леон говорив далі:  – Дуже, дуже вам дякую, що ви були такі добрі почтити мене своїм приходом на нинішній, такий важний для мене обхід…  – О, просимо, просимо! – загомоніло кілька голосів, грубих і тонких.  – Ах, ось і наші дами їдуть! Панове, передовсім ходім дами привітати! – І Гаммершляг щез знов у товпі, а кілька молодших панів пішло на улицю, де саме надкотило кілька бричок з дамами. Панове помогли їм повилазити з бричок і попідруч повели на плац, де зроблено для них місце тут же близ величезної камінної брили.  Дами ті – були то по більшій часті старі і погані жидівки, котрі недостачу молодості і красоти старались покрити пишним і виставним багатством. Шовки, атласи, блискуче каміння і золото так і сяло на них. Вони щохвилі осторожно обзирали свої сукні, щоб не сплямити дотиком о цеглу, каміння або о не менше брудних робітників. Одна тільки Фанні, донька Гаммершляга, визначувалась з-поміж дам іменно тим, чого їм неставало, – молодістю і красотою, і виглядала між ними, мов розцвітаюча півонія між відцвівшими будяками. Круг неї тож і громадились молодші з товариства, і швидко там зійшлася купка, в котрій пішла оживлена, голосна бесіда, між тим коли прочі дами, по перших звичайних викриках подиву, по перших більше-менше пискливих та вивчених жиченнях властивцеві всякого щастя, сталися досить тяжкі на слова і почали розглядатися довкола, немов дожидаючи якоїсь комедії. Тим ожиданням швидко заразилися й другі. Веселий гомін умовк. Бачилось, що разом з дамами налетів на товариство дух нуди і якоїсь силуваної здержаності, котра нікому на ні на що не здалася.  І Гаммершляг якось немов збився з пантелику. Він мов забув, що перед хвилею почав був говорити бесіду, і снувався то сюди, то туди, зачинав то з одним, то з другим розмову про речі посторонні, але все то якось не клеїлося. Нараз побачився супроти Германа, що стояв мовчки, опертий о стос дерева, і озирав цілий плац, немов забирався його торгувати.  – А що ж вашої пані нема, дорогий сусідо? – сказав Леон, усміхаючись.  – Даруйте, – відповів Герман, – вона, певно, щось нездорова.  – Ах, дуже міні жаль! А я надіявся…  – Але що, – відказав задобрюючи Герман, – хіба ж то вона така велика особа! Обійдеся про ню!  – Ні, коханий сусідо! Прошу так не казати, що невелика особа… Як же так?.. От моя Фанні, бідна дитина, – як вона була б щасливою, якби мала таку матір!..  Неправда тих слів аж била з лиця і очей Леонові, але уста, послушні наказові волі, говорили, а розум силяв їх докупи, як того вимагав інтерес.  Але ось від лану, де на сході видно було височезну побілену божницю, почувся великий крик і гамір. Всі гості і робітники звернули очі в той бік. По хвилі показалася на улиці мов чорна гоготяча хмара, – се був кагал жидівський з рабином всередині, котрий мав звершити обряд посвячення підвалин нового дому.  Швидко цілий плац був залитий жидами, котрі, своїм звичаєм, говорили всуміш, голосно і борзо, снували, мов мурашки в розваленій купині, оглядали все і немов таксували все очима, а відтак зітхали та похитували головами, немовби разом і дивувалися багатству Леона, і жалували, що багатство тото в його, а не в їх руках. Немногі панки-християни, що тож були в тій купі, нараз помовкли і повідсувалися набік, чуючися не в своїй тарілці. Околичний дідич хмурився і закусував губи зо злості, видячись в тім жидівськім натовпі, котрий ані крихітки не зважав на нього. Він, певно, в душі кляв сердечно свого «щирого приятеля Леона», але прецінь не втік, а достояв до кінця обряду, по котрім мала наступити перекуска.  Загальний гамір на плацу не тільки не вгавав, але ще й побільшився. Щиголь, перепуджений наглим напливом того чорного крикливого люду, почав перхати по клітці та битися о дротики. Рабина, старого сивого жида з довгою бородою, вели два школьники попід руки і привели аж ід самій підвалині. Стиск зробився довкола такий, немовби кождий жид хотів бути ту ж коло самого рабина, незважаючи, що там нема місця на тілько люду. Серед тиску і крику товпи не чути було й того, що читав рабин над підвалиною. А тільки коли школьники час від часу в відповідь на його молитву викрикували «умайн», себто «амінь», тоді й уся проча товпа повторяла за ними «умайн».  Вдарила дванадцята година. На дзвіниці коло костела, тут же насупротив нової будови, загудів величезний дзвін, звіщаючи полуднє. За ним зателенькали й усі другі дзвони на дрогобицьких церквах. Бачилось, що цілий воздух над Дрогобичем застогнав якимись плачливими голосами, серед котрих ще плачливіше і сумніше роздавалося те безладне різноголосе «умайн». Робітники, почувши дзвони, познімали шапки і почали хреститися, а один школьник, підійшовши до Леона і вклонившися йому, почав шептати: – Най бог благословить вас і зачате вами діло. Ми вже скінчили. – А відтак, похиляючися ще ближче до Леона, сказав тихіше: – Видите, пан-біг добрий післав вам знак, що все піде вам щасливо, що тільки загадаєте.  – Добрий знак? А то який? – спитав Леон.  – А не чуєте, що християнські дзвони самі добровільно роблять вам службу і кличуть на вас благословенство християнського бога? То значить, що християни все будуть вам добровільно служити. Будуть помагати вам осягнути то, що собі загадаєте. Ті дзвони – то добрий знак для вас!..  Коли б Леон учув був таку бесіду при других, він би, певно, був насміявся з неї. Він рад був удавати про око вільнодумного чоловіка, але в глибині серця так, як усі малорозвиті і самолюбні люди, був забобонний. Тож і тепер, знаючи, що ніхто не чув школьникової бесіди, він приймав дуже радо добру ворожбу і віткнув десятку в надставлений школьників кулак.  – Се для вас і для школи, – шепнув Леон, – а за добрий знак богу дякувати!  Школьник, урадуваний, став знов на своє місце коло рабина і сейчас же почав перешіптуватися з другим школьником, котрий, очевидно, питав його, кілько дав Леон.  А тим часом пан будовничий принявся вже до свого діла і почав комендерувати робітниками. – Ану, до дрюків! – кричав. – Бенедьо, тумане вісімнадцятий, де твій дрюк?..  Гармидер на плацу ще побільшився. Рабина відвели набік, жиди розступилися, щоб дати місце робітникам, котрі мали зрушити з місця величезну підвалину і впустити її на приналежне місце в викопаний глибокий рів. Дами цікаво тислися наперед і сопіли серед натовпу; вони були дуже цікаві побачити, як то буде сунутися тота величезна каменюка. Тільки щиголь цвірінькав весело в клітці, та сонце широким неприглядним лицем всміхалося згори, з-посеред темно-синього безхмарного неба.  Всі прикази будовничого сповнено швидко. Півперек невеличкої доріжки, куди треба було просунути камінь, покладено чотири вали, так само загрубі, як ті, на котрих він тепер спочивав. Такі ж самі два вали положено півперек ями, в котру треба було камінь спустити. Робітники окружили його з дрюками в руках, мов ладились буками всилувати його до руху і зламати його камінну упертість. Деякі жартували і сміялися, називаючи підвалину сірою коровою, котру так багато люда отсе заганяє до стайні.  – А поступися, маленька! – гейкнув один, поштуркуючи камінь рукою. Але ось роздалася коменда будовничого, і все утихло. На цілім многолюднім плацу чути було тільки сапання людей та цвірк щигля в клітці.  – Ану, рушайте! Раз, два, три! – крикнув будовничий. Десять дрюків, мов десять величезних пальців, підхопило камінь з обох боків, і він звільна покотився по валах, важко хрустячи ними о підсипаний шутер.  – Гурра! Гей! А скобочи-но го, най ся рушає! – закричали весело робітники.  – Далі! – кричав серед тих голосів будовничий.  Робітники знов натужилися. Знов захрустів шутер, заскрипіли вали під тягарем, і камінь, мов величезна черепаха, повз ізвільна наперед. На лицях присутніх гостей виднілася радість, дами всміхалися, а Леон шептав до котрогось свого «сусіда»:  – І що то! Говоріть, що хочете, все-таки чоловік – пан природи! Нема такої сили, котрої б він не переміг. Ось скала, тягар, а й тота рушається по його приказу.  – А особливо прошу зауважити, – додав «сусід», – що за сила в товаристві людей! Злученими силами чуда доконуються! Хіба ж сам-один чоловік потрафив би щось подібного?..  – Так, так, злученими силами, се велике слово! – відповів Леон.  – Гурра враз! Ану! – кричали радісно робітники. Камінь уже був над ямою, спочивав на двох поперечних лігарях, котрі по обох берегах ями своїми кінцями глибоко вгризлися в землю під його вагою. Але тепер діло було найтрудніше – спустити камінь відповідно вдолину.  – Ану, хлопці, живо, до дрюків! – комендерував будовничий. Робітники розскочилися в один миг на оба боки рову і підсадили п’ять пар підойм під камінь.  – Попід ребра го! Так, щоби му аж серце підскакувало, – жартували робітники.  – А тепер підносіть догори! А як скоро лігарі відвержені набік, то, як скажу: «Ну» – всі разом вихапуйте дрюки і враз від ями! Розумієте?  – Розуміємо!  – Але всі враз! Бо хто запізниться, то біда буде!  – Ну, ну! – крикнули робітники і разом налягли на підойми, щоби підважити камінь догори. І справді, він звільна, мов неохітно, відділився від лігарів, на котрих лежав, і піднісся на кілька цалів вгору. Всіх серця мимоволі дрижали. Робітники, посинівши від натуги, держали камінь на підоймах над ямою, ждучи, заки шнурами витягнуть з-під нього лігарі і заки будовничий не дасть знаку, – вихапувати дрюки з-під каменя.  – Ну! – гаркнув нараз будовничий серед загальної тиші, і дев’ять робітників разом з дрюками пирсло в противні боки. А десятий? Разом з глухим лоскотом каменя, спадаючого на призначене місце, почули згромаджені і глухий, пронімаючий зойк.  – Що се такого? Що се такого? – загомоніло кругом. Вci почали знов тиснутися, гомоніти та допитуватися, що се такого сталося.  Сталася проста річ. Дев’ять робітників вихопило одночасно свої підойми з-під каменя, а десятий, помічник мулярський, Бенедьо Синиця, не встиг сього на час зробити. Одна хвилинка запізно, але та хвилинка могла його згубити. Камінь усім своїм тягарем шарпнув йому підойму і вирвав з рук. Підойма заїхала Бенедя півперек – щастя, що не по голові, а тільки в бік. Бенедьо лиш раз зойкнув і впав мов неживий на землю.  Густим клубом пирснув догори пісок, де впала розмахнена підойма. Робітники в смертельній тривозі кинулися до Бенедя.  – Що то таке? Що таке? – гомоніли гості. – Що сталося?  – Підойма забила чоловіка.  – Забила? Йой, боже! – далося чути між дамами.  – Ні, не забила, живий! – роздалось з-між робітників.  – Живий! А! – відсапнув Леон, котрого крик Бенедя вхопив був, мов кліщами, за серце.  – А дуже скалічений?  – Ні, не дуже! – се був голос будовничого, котрий також при тім случаї несподівано почув, як під ним ні з сього ні з того дилькотіли коліна.  Товпа гомоніла і тиснулася довкола скаліченого. Дами охали та пищали, кривлячи уста та виставляючи напоказ, які-то вони чулі та м’якого серця. Леонові все ще щось невиразно шуміло в голові, і думки не могли зібратися докупи. Навіть щиголь у своїй клітці ціпотів жалібно та перхав по кутах, неначе не міг дивитися на людську муку. А Бенедьо все ще лежав на однім місці, посинілий, як боз, зомлілий, зі зціпленими зубами. Підойма зачепила його острим суком о бік, продерла опинку і сорочку і фалатнула в клубі діру, з котрої пустилась кров. Але підойма засягнула і трохи вище, по голодниці, і через те іменно позбавила його на хвилю віддиху.  – Води! Води! – кричали робітники, що заходилися тверезити Бенедя і перев’язувати його рану. Принесена воду, перев’язано рану і затамовано кров, але відтерти зомлілого годі було. Удар був дуже сильний і в небезпечне місце. Над цілим товариством залягла знов хмара непевності.  – Возьміть го винесіть отам на вулицю! – крикнув вкінці Леон. – А ні, то занесіть додому та прикличте доктора!  – Живо, живо! – підганяв будовничий.  Заки два робітники взяли Бенедя за руки і ноги та понесли крізь натовп людей на вулицю, до будовничого ззаду підійшов майстер мулярський і діткнувся його плеча рукою. Будовничий зіснувся і обернувся напруго, мов за дотиком пекучої кропиви.  – А видите, пане будовничий, я добре казав…  – Що, що таке? Хто казав?  – Я казав, – шептав стиха, спокійно майстер, – не спускати камінь на дрюках, бо небезпечно.  – Е, дурень ти! От мудь, не що інше а п’яний був, не відскочив, хто йому винен! – відповів офукливо будовничий і відвернувся. Майстер стис плечима і замовк. Але будовничий почув шпильку внутрі і трохи не пінився зо злості.  Між тим пора було кінчати закладини. Школьники спровадили рабина на малу, досить вигідну драбинку, і він зліз по ній на дно рову, де на призначенім місці лежав фундаментовий камінь. На верхній площі каменя була видовбана чотиригранна, досить глибока ямка, а довкола неї червонілись свіжі плями крові, що бризнули з рани Бенедя. Рабин промуркотів ще якусь молитву, а відтак перший кинув невеличкий срібний гріш до видовбаної в камені ямки. За ним то само школьники, а відтак почали й прочі гості злазити східцями і кидати хто більші, хто менші монети в підвалину. Дами скрикували та хиталися на східцях, піддержувані мужчинами, тільки Леонова дочка Фанні гордо і сміло злізла до ями і кинула дуката. По дамах почали й панове один по другім спускатись до підвалини. Потомок польської шляхти ішов тут же за Германом і косо глянув на багатого капіталіста, коли той бренькнув блискучим золотим дукатом; шляхтич мав лиш срібного ринського в кишені, але, щоб не покпитись зі своїм шляхетським гонором, живо відоп’яв від манжета золоту спинку і кинув її до ямки.  Довго тягнувся ряд гостей, довго бреньчало золото та срібло, сиплючись у камінну ямку та заливаючи її блискучою хвилею. Робітники, що стояли над ямою, чекаючи на розказ майстра, зависно гляділи на цілий той обряд. Но ось уже кидання грошей скінчилось – ямка мало що не повна. Леон, що досі стояв при східцях і всіх виходячих з ями приязно стискав за руки (з Германом та шляхтичем він на радощах навіть поцілувався), тепер виступив наперед і казав принести плиту та цемент, замурувати фундамент. Робітники кинулись сповнити його волю, а він сам тим часом підійшов ід клітці з щиглем. – Тікілі-тлінь! Цюрінь, цюрінь! Куль-куль-куль! – щебетала пташина, не надіючись собі лиха, коли Леон зближався. Тонкий чистий спів щигля дзвенів у тихім воздусі, мов скло. Довкола всі втишилися, цікаво позираючи на закінчення важкого обряду закладин. Леон зняв клітку з птахом із стовпа і, держачи її догори, проговорив:  – Мої дорогі сусіди, а нині гості! Великий се день для мене, дуже великий. Чоловік, що сорок літ блукався по безлюдних пустинях та бурливих морях, нині перший раз побачився близьким супокійного пристанівку. Тут, в щасливім місті Дрогобичі, я задумав увити собі гніздо, котре би було красою і славою міста…  – Браво! браво! – закричали гості, перериваючи бесіду. Леон поклонився з усміхом і говорив дальше:  – Батьки наші навчали нас, що, хотячи зачати якесь діло щасливо, хотячи довершити єго щасливо і хотячи уживати єго плодів щасливо, треба передовсім з’єднати собі духів місця. Ви вірите в духів, ласкаві панство? Може бути, що є між вами хто, що в них не вірить. Я – признаюсь вам – вірю в них. Тут, в тій землі, в тих брилах каміння, в тім сичучім вапні, в людських руках і головах – у всім тім жиють духи, сильні, таємничі. При їх тільки помочі стане мій будинок, моя твердиня. Вони тільки будуть її підпорою і обороною. І тих-то духів поєднати, жертвою поєднати, кровавою жертвою, – се ціль нинішнього великого обряду. Щоб достаток і добробит, – не для мене, а для цілого міста – цвіли в тім домі, ви ласкавими руками кинули в сю камінну борозду золоте сім’я. Щоб здоров’я, веселість і краса – не для мене, а для цілого міста – цвіли в тім домі, я жертвую духам сього місця сього живого, здорового, веселого і гарного співака!  При тих словах Леон встромив руку до клітки. – Пі-пі-пі! – запищала пташина, перхаючи і ховаючись по кутах, однако Леон живо зловив її і виняв з клітки. Щиголь скоро в руці замовк, тільки дивився довкола заляканими очима. Його червонопері груди виглядали мов велика кровава пляма в Леоновій руці. Леон виняв червону шовкову нитку і зв’язав нею щиглеві крила і ноги, а відтак зійшов східцями в долину до фундаменту. Всі довкола мовчали, мов під якимось тиском. Робітники наднесли велику плиту і довкола чотиригранного прорубу в фундаменті наклали цементу, щоб зараз же замурувати той отвір. Тоді Леон, прошептавши ще якісь слова, зняв перше з пальця золотий перстень і кинув його до прочего скарбу в камінній дучці, а відтак положив наверх щигля. Пташина лежала спокійно на холоднім смертельнім ложі з золота і срібла, тільки головку звернула догори, до неба, до своєї ясної, чистої вітчини, – но зараз велика плита прикрила зверху той живий гріб, затверджуючи будуще щастя дому Гаммершлягів…  В тій хвилі Леон поглянув вбік і побачив на фундаменті сліди іншої жертви – кров людську, кров помічника мулярського, Бенедя. Та кров, застила вже на камені, вразила його до глибини душі. Йому повиділось, що, відай, чи не «духи місця» жартують собі з його слів і беруть зовсім не таку марну жертву, як його жертва. Йому повиділось, що тая друга, страшна, людська жертва ледве чи вийде йому на користь. Краплі крові, закріплої на камені, в темнім прокопі виглядали, мов чорні голови залізних гвоздів, що вертять, дірявлять і розточують підвалини його пишної будови. Йому стало нараз якось холодно, якось тісно в прокопі, і він вихопився чимборше наверх.  Гості тислися до нього з жиченнями. Герман стиснув йому руку і промовив голосно: !  – Най той невеликий скарб, засіяний приязними руками в підвалину вашого дому, росте і множиться в тисячу раз! Най стане підвалиною слави і багатства вашого роду!  – І так, як ваш дім нині засновуєсь на підвалині з каменя і золота, – додав з другого боку також голосно шляхтич, – так най щастя і розцвіт вашого роду віднині основуєсь на щирій приязні і прихильності всіх людей.  Леон радісно стискав руки своїм гостям, радісно дякував їм за їх приязнь і услугу, радісно прирікав працювати надальше тільки в товаристві і для товариства, – а все-таки в серці його лежав ще холодний сумерк, крізь котрий грізно виднілися великі чорні краплі крові, мов живі залізні гвозді, пробиваючі і розточуючі незначно підвалини його щастя. Він чув з усіх слів своїх гостей якийсь холод, за котрим, бачилось, чатувала скрита глибоко в їх серцях зависть.  Між тим робітники під проводом будовничого замурували з усіх боків фундамент і виводили швидко стіну в середині прокопу. Вдарила перша година.  – Ну, досить, люди, на нині роботи! – крикнув Леон. – Треба й вам троха забавитись. Таких днів, як нинішній, в моїм житті небагато, най же і для вас він буде празником. Тут вам сейчас принесуть пива і закусок, а ви, майстер, уважайте на порядок!  – Добре, прошу пана!  – А вас, мої дорогі гості, прошу за собою. Фанні, дитинко, будь господинею і займися дамами! Прошу, прошу!  Гості, весело гуторячи, пішли поміж купами цегли, каміння та дерева до дощаної, вінцями та різнобарвними хоруговками устроєної буди на перекуску. Тільки рабин і школьники та деякі другі «хусити» пішли геть, не хотячи засідати при однім столі з «трефняками».  Поки в буді серед веселого гамору пани гостилися, робітники сиділи в широкім крузі під голим небом на камінні. Два помічники наливали пиво, другі два розносили різники хліба та сушену рибу. Однако робітники були якось дуже мовчазливі. Случай з Бенедьом щемів іще всім унутрі, ба і весь тон дивний жидівський обряд закладин дуже їм не сподобався. Хто вигадав живу пташину замуровувати? Ніби то принесе щастя? А втім, може й так… Адже добре то якийсь вигадав: «панам весілля, а курці смерть». А тут ще й ті робітники, що відносили Бенедя додому, повернули і стали розповідати, як стара Бенедьова мати перепудилась і заплакала тяженько, побачивши свого єдиного сина, зомлілого, окровавленого.  Зразу, бідачка, гадала, що вже по її синові, але коли їм удалося Бенедя протверезити, то так утішилася, мов дитина: заскакує коло нього і цілує, і плаче, і йойкає, так що аж серце крається чоловікові.  – Знаєте що, хлопці, – озвався майстер, – треба би зробити яку складку та підрятувати бідних людей, бо заки він буде слабий та незарібний, то я й не знаю, з чого їм обоїм вижити. Адже стара іглою не занипає на тілько!  – Правда, правда! – закричали робітники з усіх боків. – Скоро по виплаті, то кождий по п’ять крейцарів, нам уйма невелика, а їм добро.  – Ну, а будовничий, – озвався котрийсь муляр, – він нічо не дасть? Адже ціле нещастя через него!  – Та й ще добре ще, що на тім сталося, – сказав другий. – Та то камінь міг і п’ятьом так само заїхати!  – Тре му казати, най також причиниться на бідного скаліченого.  – Але вже ви кажіть, – сказав майстер, – я не буду.  – Ну та що, скажемо ми гуртом, – озвалися голоси.  Саме в тій хвилі вийшов будовничий з буди від гостей, щоб поглянути на робітників. Його лице вже налилось широким рум’янцем від випитого вина, а блискуча паличка дуже живо літала з одної руки до другої.  – А що, діти! – крикнув він, підходячи до кружка.  – Все добре, прошу пана, – відказав майстер.  – Ну, так ми ся й справуйте! – і хотів іти назад.  – Ми би до пана мали одну просьбу, – дався чути голос з-поміж робітників. Будовничий обернувся.  – До мене?  – Так, – загули гуртом усі.  – Ну, що ж такого?  – Щоби пан були ласкаві причинитися до складки на того помічника, що го нині підоймою пришибло.  Будовничий стояв, не кажучи нічого, тільки сильніший рум’янець почав виступати на його лице, – знак, що просьба робітників неприємно його діткнула.  – Я? – сказав він вкінці з проволокой. – А ви відки до мене з тою просьбою приходите? Хіба я тому винен, чи що?  – Та, прошу пана, і ми не винні, але здаєся нам, годиться і таки треба помочи бідному чоловікові. Він слабий, якийсь час не буде міг робити, треба ж єму й матері старій чимось дихати.  – Як хочете, то му помагайте, а я відки до того приходжу! Першому-ліпшому непотребові помагай!.. Ще чого не стало!.. – Будовничий відвернувся гнівно і пустився йти назад, коли втім котрийсь з робітників, обурений такою бесідою, сказав голосно:  – Ади, який пан! А сам тому найбільше винен, що Бенедя скалічило! От коби єго було так парнуло, то, певне би-м, не пожалував не то п’ять, а й десять крейцарів на такого діловода!..  – Що? – ревнув нараз з усеї сили будовничий і прискочив до сидячих робітників. – Хто се говорив?  Мовчанка.  – Хто се смів говорити? Га?  Ніхто й не писнув.  – Майстер, ви ту сиділи: хто се сказав? Говоріть, а ні, то вас нажену з роботи замість того урвителя!  Майстер поглянув довкола по робітниках і сказав спокійно:  – Я не знаю.  – Не знаєте? То я вас віднині не знаю ту на роботі. Проч!  – То я сказав! – відозвався один робітник, встаючи. – Я сказав і ще раз кажу, що-с дідовід, коли не хочеш на бідного робітника дати. А о твою роботу я не стою!..  Будовничий стояв, мов скажений, і з люті не міг до слова прийти. Робітник між тим узяв свій «вінкель», кельню та міру і, попрощавшися з товаришами, спокійною ходою пішов ід ринкові. Прочі робітники мовчали.  – Га, драби, лайдаки! – гримав будовничий. – О, або він стоїть о роботу! Він би лиш лежав горі животом, як тота свиня в болоті. Але пождіть-но ви, навчу я вас порядку! Не такі у мене станете! А то урвителі!  І, ще весь телепаючись зі злості та кленучи всю «голоту», будовничий пішов назад до панського товариства.  В буді тим часом ішло дуже весело і гойно. По перекусці слуги позбирали миски і тарелі, а натомість понаставляли фляшок з вином і чарок. Чарки кружили живо. Вино звільна розпутувало язики, розбуджувало веселість та гомін. Пахучий дим з дорогих цигар клубився понад головами до дощаної стелі, плив тонкою струйкою крізь прорізане вікно. Слуги Леонові крутилися посеред гостей, подаючи їм, чого хто забажав. Гості одні сиділи купками, другі стояли або ходили балакаючи, жартуючи або торгуючись.  Леон не покидав Германа. Він нині перший раз ближче зійшовся з тим найбільшим бориславським тузом і почув до нього якусь дивну приязнь. Досі вони стояли против себе, як вороги. Леон доперва два роки тому прийшов до Борислава з готовим і чималим капіталом. Він був більше образований від Германа, добре знався на купецтві, читав деякі книжки гірничі і думав, що досить йому тільки явитись в Бориславі, а усе покориться перед ним, і він стане самовладним паном. Він наперед укладав собі плани, як то він закупить дешево обширні і найвідповідніші до копання частки грунту, як позаводить собі машини для скоршого і дешевшого видобутку земляних скарбів, як піднесе цілий нафтовий промисл і своєю волею буде піднімати і опускати ціни на всіх торгах.  Між тим показалося на ділі зовсім не те. В Бориславі були вже свої сили, і то сили такі, з котрими йому не легко було мірятись, а найбільшою такою силою був Герман. Леон зразу лютився, побачивши, з якою нетайною неохотою приймають його давні бориславські предприємці. Особливо Герман, той простий, невчений жид-онучкар, був для нього сіллю в оці, і він старався все і всюди, де тільки міг, щипати його, а в товаристві ніколи не переминув поза звичайною чемністю показати Германові свою духову вищість. Герман знов мало робив собі з дотинків Леона, а шарпав його на полі інтересів: перехапував частки, котрі хотів купувати Леон, переймав його щонайліпших робітників, а при всім тім Леонові все показував такий вид, буцімто й нічого не знає.  Сього було замного для Леона. Він побачив, що таким способом не дійде ні до чого. Правда, досі в Бориславі йому щастилося: він надибав на кілька багатих жил воску, кип’ячка тож в многих ямах ішла добре; але Леон справедливо боявся, що не завсігди щастя буде йому прихильне, що, може, часом і відвернеться від нього, а на такий случай ліпше мати сильних приятелів, ніж сильних ворогів.  А тут ще й те причинилося, що по смерті жінки Леон забажав з часом осісти супокійно, утвердитися, пустити коріння в грунт і уживати на старість плодів свого неспокійного, запопадливого життя і забезпечити хороше життя своїй єдиначці. Тут уже конечна річ – мати кружок приятелів, а не ворогів. При тім же він зачув, що у Германа є син-єдинак у Львові в практиці купецькій, – і думка його прямо стрілила туди: Германів син і його Фанні – то пара; два найбільші силачі по капіталу, замість боротися і підкопувати один другого, сходяться, зв’язані тісним вузлом родинним, і – думка Леонова будувала золоті замки на тій тривкій підвалині.  – Бачите, дорогий сусідо, – говорив він до Германа, – сам не знаю, що таке, що так мені дуже затужилося за своїм спокійним, тихим і щасливим пристановком. А то досі чоловік був, як та перелетна птиця: то тут, то там. Ні, пора вспокоїтися!  – І я то кажу, – сказав Герман, що чинився, немов тая бесіда дуже його займає.  – Не дав мені бог сина, так, як вам, – га, але у мене дочка, сердешна дитина. Бачити її щасливою, з любим чоловіком, в крузі діточок – ох, то єдина ціль мого життя…  – Дасть бог, що й теє вам сповниться.  – Га, я дуже того бажаю… Ах, і ще так кружок добрих приятелів, таких, як ви, любий сусідо, – ні, більше би мені нічого до щастя не хибувало…  – Ну, щодо мене, – сказав усміхаючись Герман, – я з Дрогобича не втечу, мене можете мати завсігди на свої услуги.  – О, я знаю, – сказав Леон і кріпко стиснув Германову руку, – я знаю, що ви щирий, добрий чоловік! Не повірите, як я віддавна бажав з вами ближче познакомитися… А що ж ваш син? Правда, я не маю честі знати його лично, але він уже наперед милий мені і дорогий, як своя власна дитина.  Герман трохи скривився на згадку про сина, мов нараз в медівнику схрупнув зерно перцю.  – Мій син, – сказав він неохітно, – дякую вам за ласкаве запитання! От, працює, що може.  – Ну, того й не кажіть! – скрикнув Леон. – Я й сам знаю, що син такого батька, певно, й хвилі не просидить дармо! Ex, дорогий сусідо, який би я був щасливий, якби-то ми могли взятися оба докупи, зійтися близько у всім, так, щоби… – він урвав і глядів на Германа, а Герман на нього, не вгадуючи, куди той цілить.  – Знаєте, – почав знов Леон, – нинішній день такий великий і щасливий для мене… – Саме серед тої розмови оба бесідники встали і підійшли до вікна, бо в буді зробилось душно. Герман виглянув у вікно надвір. Ледве відступив від вікна, коли нараз кусень цегли, мов стріла, влетів крізь вікно саме туди, де стояв Герман. І якраз, коли Леон говорив про велике нинішнє щастя, цегла гепнула перед ним на стіл, в купу склянок. Болісно дзенькнуло і розприслося скло, а цегла полетіла далі і, ударившися ще о противну стіну, впала на землю. Всі позривалися з місць, а Герман поблід мов полотно: він догадувався, що цегла вимірена була в нього.  – Що се? Що се? Хто се такий? – почулися тривожні крики. Леон, Герман і ще деякі гості вилетіли надвір. Надворі тож крик.  – А лапай-но го, драба якогось! – кричав з усієї моці майстер.  – Хто ту цеглою кидаєсь? – крикнув і собі ж Леон.  – А он, прошу пана, якийсь драбуга-вуглярчук. Плентався ту по улиці, зазирав, зазирав, а далі як побачив отого пана (показав Германа) у вікні, та за цеглу, – як фурить, та втеки! Лапай го, лапай та на поліцію! – обернувся знов майстер до двох робітників, що гнали долів Зеленою улицею за утікаючим вуглярчуком в чорній, як смола, сорочці і в такій же опинці.  – Овва, то бестія втікає! Не здоганять! – говорив майстер. Робітники, що гнали за хлопаком, також, здається, були тої гадки, бо зупинилися задихані. Але один схилився, підняв камінь і шпурнув ним за утікаючим, що вже якраз був на скруті. Камінь вцілив вуглярчука в саму п’яту, і той, почувши біль, скрикнув, як скажений, і щез за муром. Крик той дивно вразив Германа.  – Ей, а се що за хлопак? – спитав він. Ніхто не знав вуглярчука. Але Леон глянув на Германа і аж злякався.  – Мій боже, а вам що таке?  – Нічо, нічо, – відказав Герман, – то, відай, від задухи. Щось мя ту, у грудях, стисло. Але той голос, той голос… якийсь такий дивний…  Леон не міг поняти, чим дивний той голос. Йому він видався зовсім звичайним. І Герман не вмів витолкувати собі, що се за голос, – йому здавалось, що він десь чув його, але де, не знав. То тільки знав, що якоюсь таємною недослідимою силою голос той збентежив у нім якісь страшні, давно забуті вражіння, якусь бурю, котрої сліди ще не загладились в його серці. Але що се такого, і як воно взялося, і як було зв’язане з тим диким, болісним викриком удареного вуглярчука, сього не міг Герман собі вияснити.  Леон між тим взяв його попід руки і повів в сад, під тінисті дерева, на пахучу, високу траву. Холоднавий, свіжий воздух живо вспокоїв Германа, і Леон зачав йому знов говорити про свої бажання і надії.  – Ах, як горячо я віддавна ждав такого дня, як нинішній! Як я бажав, щоб від нього починалася нова, спокійна, щаслива доба мого життя! Щоб в нім на всі боки понав’язувались для мене щасливі вузли! І ось прийшов той день, надії мої збулися, вузли нав’язані, крім одного і найважнішого… Ах, а ви, дорогий сусідо і приятелю, ви зробили б мене найщасливішим чоловіком у світі, якби помогли мені нав’язати той послідній, найважніший вузол!..  – Я? – спитав здивований Герман. – Який же то вузол?  – Що ту довго говорити, – сказав Леон і взяв Германа за обі руки, – моє найглибше, сердечне бажання, щоб наші діти, моя Фанні і ваш Готліб, були пара!  Герман мовчав. Думка ся не була для нього несподіванкою, але все-таки його се троха дивно діткнуло, що від Леона першого почув се предложення.  – Що ж ви, пристаєте? – спитав Леон.  – Гм, не знаю, як би то… – сказав нерішучо Герман.  – Ви вагуєтесь? Не вагуйтесь, дорогий сусідо! Хіба ж не видите тих користей, які з такого сполучення сплинуть на нас? Візьміть лиш то: ми оба, дві перші, смію сказати, сили бориславські, ми оба разом, споріднені, зв’язані докупи, – хто тоді опреся нам? Всі підуть за нашою волею, а хто не схоче, той за одним нашим замахом упаде в порох! Подумайте: ми тоді пани цілого нафтового торгу, ми визначуєм ціни, закупуєм околичні села, ліси, каменоломи та копальні! Ціла околиця в наших руках. Не тільки торгові і промислові, але і політичні діла околиці в наших руках. Всі вибори йдуть, як ми хочемо, посли і репрезентанти говорять, що ми кажемо, боронять наших інтересів, пани і графи дбають о нашу ласку!.. Чи ви понімаєте? Ми сила, і доки держатись будем разом, доти ніхто проти нас не встоїть! – І розогнений власними словами, Леон, кинувся обіймати Германа.  – Пристаєте, дорогий приятелю, брате! – скрикнув Леон.  – Пристаю, – сказав Герман, – тілько не знаю, як моя жінка.  – Що, ваша чесна і розумна жінка мала б не хотіти щастя для свого сина і для моєї дитини? Ні, то не може бути! Ходім, ходім до неї. Я нині ще мушу залагодити се важне діло, і, скоро розійдуться гості, підем оба, представимо, поговоримо…  – Вона дуже любить свого сина, то правда. Але мені здається, що й вона кращої партії для нього не найде від вашої Фанні, – сказав Герман.  – Ах, дорогий приятелю! – скрикнув урадуваний Леон. – Що за щастя для мене нинішнього дня! Боже, що за щастя! Підем, підем!"
103,"Голосні струни","Коли вона йшла вулицею, всі оглядались на неї. Кожний дивився на неї особливо: хто з посміхом, хто з подивом, хто з жалем; здається, найчастіше з жалем; а врешті, трудно зважити. Вона була горбата, сього слова досить. Се слово тяжке, його тяжко мовити, – ще тяжче на собі носити. Його носила, власне, носила на собі, оця дівчина з великими синіми очима, з довгою русою косою. Трудно зважити, на що найбільше задивлялись перехідні люди, – чи на ті очі сині, чудові, чи на ту русу косу хвилясту, напіврозплетену, чи… ні, лишім се тяжке слово! Здається, що дівчина, чуючи його, кожний раз немов хотіла окритися від немилосердних людських поглядів, і сині очі погасали раптом і заходили туманом.  Отак вона йде й тепер, опустивши очі; ті спущені очі надавали дивний вираз обличчю, поневолі здійнятому вгору. Легенька краска то вступить їй в обличчя, то зникне, і обличчя пополотніє. Так вона йде між клопотливим міським гуртом, що снується повз неї, штовха її, минає і – оглядається! Ось біжать дві панночки, лепечуть одна до одної голосно, шпарко, здається, нічого перед собою не бачать, забалакались. «Ах, вибачайте!» – кинула одна панночка, зачепивши нехотячи нашу дівчину. Тая нічого не сказала, тільки знов злегка зчервонілась. Панночки одійшли кроків три і, звичайно, оглянулись. «Глянь, серденько, які в неї коси!» – не втрималась і, придержуючи ходу, вголос скрикнула та, що просила пробачення. Сині очі в дівчини знов освітили обличчя, і постать немов повищала, хода стала певніша. «Та яка ж надзвичайна коса! – провадила панночка. – Якщо не причеплена однак». – «О ні! – озвалась друга панночка, біжучи з товаришкою далі. – Я знаю сю дівчину. Се Настя Гриценко. Вона колись ходила до нашої гімназії; я тоді була в третьому класі. Вона вступила в наш клас, тільки недовго була, хутко вийшла з гімназії, щось через півроку. Не знаю, чого так, – здається, екзамену побоялась. Тепер, я чула, вона ходить в музикальну школу. Вона, здається, страх уразлива! До неї було трудно приступити: аби що, вже й образиться. Вони завжди такі, сі…» Добре, що Настя була вже далеко і не чула дальшої розмови своєї колишньої товаришки.  Настя звернула з широкої вулиці, пройшла ще кварталів зо три, потім одчинила хвірточку, що провадила в невеличкий палісадник перед невисоким домом, хутко пройшла через палісадник, ступила на низький ганок і подзвонила.  Їй одчинив гарний панич у студентському убранні.  – А, Настуся! – мовив він, радо усміхаючись, і його сині очі, подібні до Настиних, дивились прихильно і щиро в очі дівчині. – Що, втомилася? – питав він.  – Так… – відповіла Настя уривчасто.  – Ах, який же з тебе неслух, Настусю! – сказав студент не то з досадою, не то з жартом. – Скільки раз я тобі казав, щоб ти мені не ходила пішки з своєї школи, а ти таки не слухаєш!  – Та нічого то… – тихо мовила Настя.  – Нічого, нічого! – передражнив студент; більш, однак, не сказав ні слова, взяв у Насті з рук тяжкого портфеля з нотами і разом з Настею пішов до кімнати.  В кімнаті стояло піаніно, над ним була полиця з бюстами Шопена та Бетховена межи лаврами в вазонах; стояла етажерка з нотами і друга етажерка з книжками в гарних оправах, все найбільше твори знакомитих поетів. Кімната була вбрана досить убого, але мала в собі щось оригінального і принадного. Було в ній багато квіток – і се найпаче надавало їй оригінальності.  Під вікном стояв чималий стіл, на ньому були розкидані книжки та розтріпані зшитки університетських лекцій Настиного брата. Близько стола висіла на стіні запилена скрипка і смичок над пюпітром з розгорнутими нотами. При другій стіні стояв менший столик, на ньому лежали звої нотного паперу, писані ноти і ще якісь дрібно писані порізнені листки.  Панич поклав портфель на піаніно і поміг Насті скинути плащика.  – Що, Павлусю, не заходила тут без мене Олеся? – питала Настя в брата, здіймаючи капелюшика.  – Ні, не заходила. Оце ж, власне, я думав, що зайде, а коли її досі не було, то вже я мушу конечне побігти до неї на часинку, сказати, що завтра вибираємось компанією на човен. А ти зачекай на мене з чаєм, я хутко вернусь.  Павло запалив лампу на Настиному столику, взяв свою шапку і хтів іти з хати.  – Ага, я й забувсь – ось до тебе лист! Здається, від Богдана – його рука, – сказав Павло, добуваючи з бокової кишені листа.  – Бач який! От би ще заніс мого листа з собою, – сказано, забудько з тебе, Павлусю!  – Ну, не сварись, не заніс же!  Павло віддав листа і за хвилину біг уже шпаркою ходою вгору вулицею, поспівуючи тихенько щось досить бравурне.  Настя хутко розірвала конверта і стоячи почала читати листа. Лист починався без усякого слова обертання: «Вибачайте, що я Вам досі не відіслав Вашого «Дуета». Діло в тім, що сестра мого учня завзялася вивчитись його конечне і оце вже другий тиждень розпадається над ним. Якщо Вам ся п’єса не конче потрібна, то дозвольте мені ще на який час зоставити її у себе…» Далі йшло коротке описання життя на селі, потім мова зійшла на давно почате листовне змагання про одного письмовця, що умів зачепити своїми словами не одну струну в людському серці. Тільки лист був не довгий: «Не здивуйте, якщо мої доводи на сей раз не будуть дуже дотепні, бо варварські гуки фортеп’яно і гостре сопрано, що доноситься з гостиної (розучується Ваш «Дует»!), мішають мені думки і псують настрій. Отже – до іншого разу!» На кінці стояв невиразно начерканий початок фамілії.  Настя хутко прочитала сей лист і поклала його на столі, потім взяла і знов перечитала помалу, немов придивляючись окреме до кожного слова. Потім вона довго ще дивилась на лист, не читаючи. Далі поклала його і почала ходити по хаті нерівною ходою; часом затримувалась та притискала руки до грудей, немов здавлювала серце. Стала край вікна і дивилась у прозору сутінь. Сльози туманили їй очі, але вона гордо, болісно зсунула брови і зважливо одвернулась од вікна.  Вона сіла при столі, взяла перо й папір і налагодилась писати. Довго сиділа вона, то здіймаючи перо, то спускаючи його немов до писання, але папір лежав білий і ні слова на ньому не було. Вона зітхнула, тремтячою рукою тихо поклала перо на стіл, встала і вийшла з хати у темний садок. Тихо походжаючи по стежці, вона все думала невимовлені, ненаписані думки-гадки; невиплакані сльози серце їй гнітили. Вона все думала, гадала.  «Ні, не можу я писати до нього. Що можу я йому написати? – Бездушний лист про різні питання, про міські новини, лист, заправлений дотепними фразами, безжурним юмором, – товариський лист, навіть не дружній. Але нащо мені се? Навіщо мені ся гімнастика розуму, коли душа моя стогне і рветься від жалю? Як тільки я сяду писати до нього, я думаю тільки про те, що я його люблю, без міри, без краю, що те кохання – ніж в моєму серці, – вирви ніж із серця, і воно кров’ю зійде. Я думаю про те, що я навік нещасна: поки живе кохання, воно палить вогнем; коли умре кохання, зостанеться по ньому мертве пожарище. Він не любить мене, і я нещасна; коли б він любив мене, ми обоє нещасні були б. Я знаю се і все-таки його кохаю, сама себе палю вогнем. Нічого іншого я не можу й не хочу писати, – і мушу мовчати, хоч серце моє повне речей. Я мушу мовчати, мушу зректися єдиної потіхи – листів від нього, бодай тих коротких байдужих листочків. Нема в його листах ні одного чулого, дружнього слова, хоч би на сміх сказаного… Ні, я не хочу такого слова, кинутого на сміх. О, коли б я хотіла, мені легко було б почути від нього не одно таке слово – на сміх. Я не раз чула, як він провадив жартівливо-кохані речі моїм товаришкам, і так робилось прикро на серці, слухаючи їх. Такої гіркої комедії я не витримала б, і я вдячна йому, що він ніколи не грав зо мною того водевіля кохання. Він має до мене холодну повагу, та все-таки повагу. Він ніколи не звертається до мене з тим образливо-зальотним тоном, може, догадується, що то б мене вразило вкрай? Ні, не догадується, а просто, просто… я не здаюся йому цікавою іграшкою, та й нема у мене ні охоти, ні хисту до таких розмов, се правда. Межи всіма дівчатами тільки зо мною він так поводиться, – та ще з нею, з другою… Так, він з нами розмовляє однаково, та не однаково розмовляють його очі, та й голос, вимовляючи однакові речі, бринить не однаково… Що ж, може, коли б я розказала йому свої муки, вилила перед ним свою тугу, він би знайшов і для мене добре слово, слово потіхи або хоч поглядом пожалував мене, бо він має добре серце в гордих грудях; він би не насміявся з мого кохання, бо він знає сам, що то таке – безнадійне кохання. Так, він знає се добре… але він гордо носить і ховає те кохання від усіх… Може б, він дав мені слово потіхи від щирого серця, от як дають шматок хліба голодному жебракові; тільки ж я скоріш простягну руку за жебраним хлібом, ніж за жебраним словом кохання. Жебраний хліб, кажуть, руку пече, але жебране слово кохання – душу морозить. У мене стане одваги з голоду вмерти, не простягаючи руки за хлібом…»  Темрява у садку стала густіша. Настя не любила бути самотньою межи темними деревами, – як усякій недолугій людині, їй була прикра широка темрява. Хутко пішла вона до хати. Коли вона стала там край стола, погляд її впав знов на той лист, недавно читаний. Вона взяла його і хотіла покласти до скриньки з листами, що стояла на столі. Там було багато листів, були й листи, писані тією самою рукою, що й сей недавно отриманий лист, їх було небагато, і були вони сливе всі короткі; мало на яких була визначена дата, але Настя знала добре, коли був писаний кожний з тих листів. Ось коротенька записка, сама перша, писана в початку знайомості їхньої. В ній Богдан питав Настю, коли вона буде дома (записка була городська), щоб прийти розучувати вкупі романса, що мав співатись десь на невеликому товариському вечорі. Настя досі пам’ятає того романса і ту першу репетицію так, неначе все те вчора було, а тому вже минуло чотири роки. То був романс Шумана «Ich grolle nicht»; вони вдвох розучували його: він співав, Настя провадила на фортеп’яно. Їй було спочатку трудно провадити його химерному співу, він сердився, нетерпляче здіймав голос і зараз же збентежено усміхався, немов просив пробачення за свою нетерпеливість. Богдан був тоді ще дуже молодим студентом першого курсу, вона ще не була в музикальній школі, мала сімнадцять літ і багато зелених весняних надій; всі ті надії перецвіли за чотири роки… Вона грала з великим почуттям і не завжди дотримувала міри – no-дилетантському. Він співав з вібрацією в голосі, нахмуривши брови і підвівши чоло, як подобає молодому співцеві. Часом, утомившись, він сідав поруч Насті і проспівував упівголоса деякі фрази, нахиляючися до самого Настиного плеча, щоб краще бачити її ноти і показувати їй, де вона робить помилку. Так пройшло кілька репетицій, і під кінець їх Настя робила часом більше помилок, ніж впочатку, зате Богдан співав щораз краще. «Сей романс, – думала тепер Настя, – був для мене тим, чим був для Паоло й Франчески роман про Ланчелота і Джіневру; але шкода! – мій Паоло бачив у думці своїй іншу Франческу!»  Настав вечір, – Настя певне його не забуде ніколи, – при співанні «Ich grolle nicht» пригравала не Настя, а інша дівчина, Настя ж сиділа в найдальшому кутку хати, – так вона завжди сідала скрізь, де бувало велике зібрання. Дівчина, що сиділа при фортеп’яно, була молода, струнка, чорнява, з поважним, енергічним виразом на блідому обличчі; розумні іскристі карі очі немов освічували те обличчя; грала енергічно, але не різко, білі, тонкі ручки легко і зграбно торкали клавіші; чорнява, смілива головка була похилена вперед.  Богдан співав гарно. Він був зворушений, і те зворушення додавало ще більше виразу тому «Не жаль мені!». Настя дивилась на його обличчя, і спершу їй здалося, що вона ніколи ще не бачила його таким, але вона згадала раптом усі хвилини, коли вона його бачила, і щось тяжке налягло їй на душу. Спів скінчився. Молоде товариство надгородило співця плесканням; хтось мовив Богданові, коли він проходив: «Чудесно», але він, незагоджений, відмовив: «Ні, якось не вийшло…» І, стурбований, похмурий, ніби, сховався подаль в гурті. Пішли інші номери програми вечора, та Настя примушувала себе слухати їх. Коли настав перерив, – якось холодно, непривітно стало їй в ясній хаті серед гучного товариства; однак вона зоставалась там до кінця вечора. Вона мало пам’ятає, що там далі робилось: багато співали, потім чимало танцювали. Танцював Павло, і Богдан танцював з різними панночками; з тією найбільше танцював, що грала на фортеп’яно. Настя дивилась на танці, але все те снувалось їй перед очима, мов у чаду; вона тільки пам’ятає тепер, що гостра туга рвала їй серце увесь час, як то завжди буває з нею у великому товаристві при веселій забаві, тільки того вечора було ще гірше, ніж завжди…  Ось Богдан знов підходить до чорнявої дівчини запрошувати на танець, але вона відмовила, не пішла з ним. Богдан, збентежений, одійшов геть. Чорнява дівчина протанцювала потім скілька разів з іншими, але недовго була при танцях, пішла з матір’ю додому зарані, ще перед вечерею. Богдан стояв який час у гурті нетанцюючих, прислонившись до стіни; він дивився поперед себе у смутній задумі, ні на що не зважаючи, але недовго, – швидким кроком підійшов він до одної гарненької моторної панночки і взяв її в танець; потім ще з іншими танцював багато, сливе не спочиваючи, до самої вечері. Настя не хотіла перебивати Павлові танців і сиділа, і дивилась, як люди веселились або вдавали, що їм весело. Потім, за вечерею, було багато гомону, промов, розмов. Богдан був дотепний, жартівливий, говорив багато, тільки Насті боляче було слухати його мову. Він не говорив до неї, хоч і сидів досить близько, так що вона бачила, як він пив за здоров’я різних людей і за поспіх різних справ; тільки як здійняли тост за молодих артистів, він обернувся й до Насті з чаркою і з жартом. При тому їх очі зустрілись. Настя мовчки торкнула його чарку, він, не докінчивши жарту, тихо поставив свою чарку на стіл і на хвилину похилив голову, але зараз же підвів її з усміхом і з новим жартом на устах, тільки розмова на тому кінці стола немов пригасла з тії хвилини. До Насті Богдан більш не озивавсь; вона мало з ким говорила…  «Досить спогадів!» – Настя взяла Надсона, свого наймилішого поета, розгорнула книжку і, читаючи, пішла по хаті; коли се зауважила, що з книжки щось випало, – вона нахилилася здійняти: то була суха квітка невідомої барви; тихо киваючи головою, дивилась Настя на ту квітку. Спогади, які вона хотіла заглушити піснями любого поета, знов зацвіли у неї в серці при першому погляді на ту суху квітку.  «Яка суха, нещасна сяя квітка! – подумала Настя. – Хто ж би здумав, що се була квітка з барвінку, весела, блакитна, як небо!»  Се ти, моя змарніла квітко бідна?  Бліда, пожовкла, наче давня мрія…  Настя гірко всміхнулась: «Що се я? вірші складати здумала, чи що?.. Шкода! вони ніколи світу не побачать, хіба що вогонь їх прочитає, – о, він їх таких немало прочитав!..»  Вона дивилась на квітку з гірким усміхом. Ніколи не думала вона давніше, щоб можна було так ясно спогадувати свої минулі почування, – не картини, не розмови і вчинки, а самі почування. Може б, краще, коли б не було такої пам’яті. Коли так, навіщо ж ховати змарнілі квіти, нащо оживляти замерлі мрії?.. Спогади налинули роєм, і Настя слухала їх, дивилась на них.    Давно се було… недавно, торік. Навесні, як зацвів барвінок. Була чудова весна. Тоді було так любо, оживали мрії, безнадійні, любі мрії. Не забудуться ніколи ті весняні ночі, місячні чи темні, теплі і скрито-турботні. В такі ночі в серці розцвітають квітки таємні, ростуть, цвітуть, бринять, зачаровують думку, і вона спить, слухаючи, як серце б’ється. А серце б’ється, б’ється, жити спішиться, просить життя…  Настя жила тоді самотньо, Павло по цілих днях сидів з книжками в міському саду і вчився до близьких екзаменів, приходив додому пізно ввечері та вдень разів два забігав. Настя нікуди не ходила, і до неї ніхто, – се було добре! Цілий день було тихо, вона була сама з своїми мріями та роботою, – тепер вона не пам’ятає, що то за робота була, – увечері вона сиділа край вікна і слухала, як ішли люди вулицею. Вона прислухалась до гуку людських кроків і пізнавала, коли йшов Павло і чи він сам ішов, – найбільше, що сам…  Одного вечора, по екзамені, Богдан казав Павлові, що завтра прийде до нього; Настя чула те, сидячи край вікна. Другого дня рано небо синє було надзвичайне, садок був веселий, барвінок усміхався. Настя любить квітки, вона забува, що квітки не для неї цвітуть. Того ранку у неї стояли фіалки на столику і конвалії на піаніно. Вона пильно чепурила хату і сама з себе засміялась, помітивши теє; довгенько чесала вона свою русу косу, «свою єдину красу». День був тоді чудовий, тільки дуже довгий; Настя грала весняних пісень, багато пісень, коротких, мов щастя, а день, либонь, хотів їх усі переслухати. Надвечір Настя перестала грати, ходила по хаті, по садку, ні за що не бралась, думала, гадала, ждала чогось, їй здавалося, що сього вечора щось має статись, щось має змінитись, щось буде радісне. Вона пішла в садок, нарвала барвінку з цвітом, сплела вінок і наділа собі на голову. Павло, побачивши її в вінку, поцілував її і сказав, що вона сьогодні дуже гарна, що очі в неї, мов барвінок, а коси, мов промінь сонця. Чудний хлопець!.. Настя усміхнулась, увійшовши в хату і вглядівши себе в свічаді з вінком на голові.  Раптом озвався дзвоник. Павло одчинив. Се прийшов Богдан. Увійшов, подав Насті руку, глянув на неї, потім їй на голову, знов на обличчя, не сказав нічого і сів при столі. Але то був погляд, такий знайомий Насті! Так дивились на неї ті, що оглядались на вулиці, ідучи повз неї… Насті здалося, немов у хаті стало темніше, холодніше, і сама вона така одинока, забута, лишня. Тут в хаті говорило двоє коханих людей, вона чула голоси їх, немов крізь сон, немов вони були далеко, хоч вона сиділа тут же при однім столі з ними.  Вони хутко заспорились про щось, звертались не раз і до Насті, вона їм відповідала, тільки тепер вона не пам’ятає ні слова з того, що говорилось, пам’ятає тільки, що їй здавалась дуже прикрою і недотепною власна розмова. Тихо здійняла вона з голови вінок, поклала його на столі, пішла до піаніно і стоячи програвала одною рукою уривчасті мелодії, далі сіла й почала грати свою любиму п’єсу; спершу грала, щоб заглушити плач той, що здіймався їй в серці, потім потроху любі гуки запанували над серцем і думкою, і думка полинула за ними геть далеко. Змагання за столом утихло, обидва хлопці слухали. Вони люблять Настану музику. Богдан слухав, як вона грала, далі сказав:  – Заграйте, з ласки вашої, «Ich grolle nicht», – я його давно не чув.  – Може, заспіваєте сами? – спитала Настя.  – Ні, сьогодні не маю охоти до співання, – сказав він апатично. Він був блідий і змучений того вечора, та він був таким цілу ту весну. Настя грала і серця прикладала до гри, бо то ж він сам просив її грати. Скінчивши, вона обернулась, нащось-то усміхаючись, і глянула на Богдана. Він сидів замислений і безуважно зривав квітки з її вінка, – багато їх лежало перед ним на столі, дуже мало їх синіло ще в зеленому вінку!..  Згодом Богдан почав прощатись.  – Куди ти? ще рано! – вмовляв його Павло.  – Ні, брате, вже пізно; ти, певне, змучився екзаменами, то мусиш сеї ночі виспатись, не буду тобі заважати, – одмовляв Богдан, подаючи руку Павлові та Насті. Настя не казала нічого, мовчки подала руку і почала закривати піаніно. Павло пішов зачиняти двері. Вернувшись, він просив її ще грати, але вона сказала, що втомилась. Прибираючи на столі, вона взяла обірвані квіточки і сховала їх у книжку. Потім дала на добраніч Павлові і подалась до своєї хати.  Настя довго не спала тієї ночі і гірко плакала, стримуючи ридання, щоб не збудити брата. Чого плакала? Що, власне, сталося сього вечора? Яка нова журба прилучилась? Нічого не сталось, усе те саме, що було, і журба та сама. Нічого не сталось…  Зникніте, спогади!..    Вернувся Павло од Олесі.  – Настусю! – почула Настя над собою. Замислившись, вона й не чула, як увійшов Павло, не дзвонивши, бо двері буди незачинені. Вона стенулась, хутко закрила книжку, і на обличчі з’явився інший вираз.  – Що се ти так зачиталась? – питав Павло. – Пила чай? Ні? все мене ждала? От який я, справді! Коли ж, бачиш, там у Олесі якось так час той іде. Я прийшов, вона співала, я не хтів їй перебивати, далі якось втягся в розмову. Ну, а се вже довга справа. Потім Олеся знов співала, – знаєш, тую: «Gdyby ja była». «Gdyby ja była gwiazdeczką na niebie»… – завів Павло, але зараз же сам себе перебив: – Славно вона співа сюю пісню! Шкода, що ти не пішла зо мною.  – Та чого б я пішла? Ти ж казав, що тільки на хвилинку забіжиш, – сказала Настя і всміхнулась, лагідно дивлячись на брата; вона знала добре, чим завжди кінчалось теє «на хвилинку до Олесі».  Настя налагодила чай на Павловому столі, поодсувавши книжки та зшитки; почали пити, – Павло за співами та розмовами не пив чаю в гостях; Настя розпитувала, чи влагодиться гулянка на завтра, про що говорилося в Олесі, чи хто був у неї в гостях і т. ін. Павло жваво розказував, спогадував різні дотепи, підспівував різні пісні та раз у раз споминав Олесю, який у неї голос, як вона цікаво говорить, як гарно співає.  Настя дивилась на нього ласкавими очима і думала: «От де щастя! так і грає, мов вільна хвиля!» Їй думалось, що, може, хутко тая хвиля розлучить їх з братом, – його занесе до любої дружини у тиху пристань, а її, Настю, покине тут на самотньому березі одиноку і ще смутнішу… Але їй стало сором за свою думку. «Невже мене жаль бере за його щастя?» – подумала вона і почала розпитуватись, чи Олеся вже прочитала ті книжки, що взяла у неї, чи не піде вона разом з ними в театр і чи хутко вже приїде італьянська трупа на гастролі. Але якось розмова велась насилу; се навіть Павло врешті завважив:  – Що з тобою, Настусю? ти якась немов смутна, такі маєш втомлені очі. Чи ти слаба, чи тобі журба яка? Я вже не перший день помічаю. Що тобі таке?  Настя подивилась на нього, його очі були такі щирі, немов дивились їй у душу. Вона спустила очі і сказала тихо:  – Ні, мені нічого не робиться. А що втомлена, то правда, – сьогодні чимало пройшла, і в школі довго тримали.  Їй стало трохи сором за свою нещиру відповідь, але що ж би мала іншого сказати? Павло був такий веселий, щасливий…  Скінчили чай, Настя все поприймала, і Павло сів щось писати на порізнених клаптях паперу.  – Чи я тобі не заважатиму, Павлусю, як буду грати? – спитала Настя.  – Ні! ти знаєш, що мені се ніколи не заважає, а ще навіть якось краще робота йде під музику.  Настя сіла за фортеп’яно. Який час було тихо, тільки рипіло перо Павлове. Настя взяла гучний акорд, потім виразно залунала перша фраза «Ich grolle nicht» i раптом обірвалась. Ніжна, тиха, кристально чиста мелодія почулася ніби здалека, як світлий спомин з глибини душі. Іноді ця лагідна мелодія ставала подібною до заглушеного стогону, але потім лилась вона далі, як прозорий струмок, то співаючи, то розпливаючись, як сон. Прокидалися знову любі, давно забуті мрії, але враз вони стали жалісним плачем. Тихо, сумно звуки тужили, ридма ридали, але глухі акорди заглушували журливий стогін і стишувались, замовкали сами собою… Тоді звилась полум’яна, гучна мелодія, горда і буйна, сповнена болю і розпачу, що збудила всі струни.  Бушувала буря, крізь яку іноді звучала перша мелодія спомину, але вона була сумна і переривчаста і скоро поринула цілком у хвилях гордого розпачу. Все потонуло в них – світлі мрії, жалісні плачі, сміливі пориви і трепетні сльози. Хвилі гуділи все дужче, все неспокійніше і тривожніше, оглушуючи самих себе. Швидше і швидше котилися хвилі, заливали все, розливалися ширше і помалу заспокоювались. Вони гомоніли все тихше і тихше, і з їх гомону виникала пісня, безнадійна і хмура, як туманна ніч на морі. Ледве чутно, як подих, прозвучала вона й заніміла… Раптом пролунав гучний стогін, як крик серця, і на низькій ноті обірвався.  Запанувала тиша.  Руки Настині опустились, голова впала на груди. Дівчина була бліда і мовчазна.  Павло обернувся, потім встав, підійшов до сестри і нахилився до її обличчя.  – Що тобі, Настусю? Тобі погано?  Вона не відповіла, лише поривчасто обняла брата, припала до його грудей і заридала голосно, не стримуючись.  Брат більше не питав її, мовчки її цілував і ласкав, як пестять мале дитя.  З її плачу він відчув, що всяка розрада тут марна."
103,"Лелія","У невеличкій кімнаті лежить на ліжку слабий хлопчик. Лежить він, не спить, дивиться, широко розкривши оченята, на вікно, заслонене хустиною: хустина не зовсім заслонила вікно, збоку трохи видко шибку й видко, як палає смужка блакитного світла аж додолу.  – Павлусю, куди ти так дивишся? – спитала мама хлопчика, бо то ж мама сиділа й гляділа свого слабого синка.  – Та я дивлюся на ту смужку. Мамо, звідки вона? З чого вона? – сказав хлопчик.  – То місяць так світить, Павлусю, то світло, а заслонити вікно, то й не буде смужки. Може, заслонити? – спитала мама.  – Ні, не треба, – так гарно.  – Не дивись, Павлусю, краще засни, – ти ж слабенький, тобі треба заснути.  – Мамочко, я ще не хочу спати, мені так гаряче… Я не буду спати, краще ти мені казочку розкажи.  – Яку ж тобі, моя дитино, казочку розказати?  – А от ти колись мені розказувала про тих маленьких діточок, що то живуть у квітках, вони звуться ельфи: ти казала, що в кожній квітці живе маленький ельф або ельфа, що вони щоночі виходять з квіток і грають, танцюють, співають. Мамо, а яка найстарша ельфа? Ти ж казала, що у них є цариця. Яка вона?  – Вона, Павлусю, зветься Лелія, бо живе у самій найкращій лелії в світі. В якій квітці ельф живе, то так і зветься, як та квітка.  – Мамочко, голубочко, – почав просити Павлусь, – розкажи мені що-небудь про тих ельфів, я так люблю, як ти про них розказуєш.  – Ні, Павлусю, вже пізно ті казки казати, нехай-но завтра вдень, а то тепер тобі спати пора. Се казка довга, все одно тепер не скінчу, то ти все будеш думати про неї та й до світу не заснеш. От краще я заслоню від тебе свічку, то ти собі спатимеш, а завтра встанеш здоровенький, будемо тоді й казки казати, і все гаразд буде. Спи, моє любе хлоп’ятко!  Мама заслонила свічку великою книжкою, щоб світло не падало Павлусеві в очі, поцілувала Павлуся, мовивши «добраніч», а сама сіла на крісло біля його ліжка з шиттям в руках і ждала, поки він засне. Але Павлусь не спав, він дивився, як мама шиє. Голка все блись, блись… Тепер вже не так хутко…  Далі Павлусь почав знову дивитись на ту ясну смужку, що падала з вікна. Він все думав про мамині казки: «Яка то шкода, що мама не схотіла казати мені казки. Тепер так нудно. Коли там ще я засну… А яка та Лелія? Чи така маленька, як усі ельфи? Мама каже, що ельфи такі, як метелички маленькі… Яка тая Лелія?» Павлусь дивився на смужку і все думав, думав, довго так…  І от здалося йому, що смужка та затремтіла, почала темніти, мовби хто заслонив її тінню. Павлусь підвівся трохи, глянув, – коли бачить, аж проти нього стоїть якась постать, немов людська. Він спершу злякався трохи, потім же бачить, що то щось зовсім не страшне, – таке маленьке, немов якась дівчинка малесенька; от він і нічого, перестав боятися. Дивиться на ту дівчинку, а вона така гарнесенька: очиці ясні, кучері довгі, сріблясті, сама в білій прозорій шаті, на голівці малесенька золота коронка, ще й крильцята має хороші та барвисті, як у метелика, так і міняться різними барвами, немов тая веселка. В рученятах у дівчинки довге стебло, квітка білої лелії, і пахне вона на всю хату. Павлусь глянув на дівчинку і зараз якось пізнав, що це цариця Лелія, – а він же так хотів її побачити.  – Ти Лелія? – спитав він у дівчинки.  – Так, я Лелія. Я чула, як ти про мене розпитував, от я й прийшла до тебе. Ти радий?  – Радий, дуже радий! – покликнув Павлусь і простяг до неї обидві руки.  Лелія усміхнулась, та так любо, аж в хаті ясніше стало і місячна смужка порожевіла.  – Може, ти хочеш зо мною куди полетіти? – спитала у Павлуся Лелія.  – Як же я полечу? Хіба в мене є такі крила, як у тебе? – сказав Павлусь. – Я не вмію літати.  – Ну то я тебе візьму на руки.  – Ти… ти ж така маленька, а я більший від тебе, я тяжкий.  – То нічого, – сказала Лелія і знов усміхнулась, потім торкнула Павлуся квіткою своєю, і раптом Павлусь почув, як він сам зробився квіткою, тільки не лелією, а рожевим маком. От Лелія взяла його в ручку, притулила до себе і швиденько вилетіла з хати в садок. Всі квіти в садочку склонились перед нею і захитались, з них почали вилітати маленькі діточки – ельфи.  – Спіть, спіть! – сказала Лелія їм. – Сеї ночі я не маю часу бути з вами.  Ельфи повлітали знов у квітки, квітки постулялися і поснули.  – Ну, Павлусю, куди ж ми полетимо? – спитала Лелія.  – Куди хочеш, – відповів Павлусь, бо він, хоч і зробився квіткою, однак міг словами говорити.  – Понесу ж тебе он у той панський садок, що то на горі: там ростуть мої сестри, молодші лелії, може, вони нам що цікавого розкажуть.  І Лелія знялась угору, швидко-швидко полинула, далі спустилась у панський великий сад. В саду стояв пишний палац, у деяких вікнах в палаці було світло: видно, пани ще не спали. Але в саду не було нікого. Лелія стала просто у квітнику, а там же то лелій білих – сила. Тихо-тихо так стоять і не хитаються.  – Ото сплять, – гукнула на них Лелія, – і не чують, що ми коло них. А вставайте лишень, ви, – і Лелія торкнула їх своєю квіткою.  Раптом всі лелії захитались і заговорили, з кожної квітки виглянуло бліденьке личко ельфика.  – Вибачай, царице-сестрице, – забриніли вони, – якби ти знала, як ми пізно поснули.  – А чого ви пізно засипляєте? Хто ж вам спати не дає? – гнівно Лелія спитала.  – Ох, нам же нема спокою ні вдень, ні вночі. Ох, бідні ми квіти!  – Що вам таке? Чого ви бідкаєтесь?  – Та де ж нам не бідкатись! Удень нас полють, руками займають, листя обривають, а часом і віку збавляють, гострим ножем стинають, несуть нас у велику хату, у панську палату, поставлять у воду, гублять нашу вроду. Ох, сестрице, скільки нас погинуло, любий світ покинуло… От було недавно свято, – кільки ж нас було потято!  – Бідні, бідні мої сестриці, – мовила журливо Лелія, і в очах слізоньки заблисли. – Що ж, мої любі, за те маєте вигоду: глядять вас, жалують, втішаються вами, поки ви в садочку – життя ваше красне.  – Ой, не красне воно, не красне, – життя наше нещасне. Скільки в садочку стояли, щастя-долі не знали… Темненької ночі ми до сну охочі, головоньки схилимо біленькі, – де візьметься панство вельможне, заможне, паничі й панянки молоденькі. Веселі співи гучні, музиченьки бучні не дають нам спати до півночі… Нащо нам вигода та така догода! Ми зовсім до неї неохочі…  Замовкли бідні лелії і низько посхиляли свої білі головоньки.  Коли се одчинилися в палаці великі скляні двері, і вийшла молода панна, убрана в хорошу білу сукню. Вона сіла на ганку і якось неохоче дивилася на той садок, залитий місячним сяйвом.  – Ах, як голова болить, – мовила вона сама до себе, – навіть по ночах спати не можу! А се все з нудів, я знаю. Де ж таки! Гину тут на безлюдді, в селі. Сиди цілий день, як заклята, нема з ким і слова мовити. Правда, увечері гості приїздять, але то такі гості!.. вони вже мені обридли. Та мені тут все обридло: і сей садок, і сей дім, і квітки. Все у нас таке нецікаве, от хоч би й сі квітки. Хто ж видав, насадити таку силу сих лелій, та ще й білих! Якби хоч лелії які цікавіші – рожеві чи пасасті, а то… Вже білі лелії можна знайти у кожному міщанському та навіть у хлопському садку. А пахнуть як, аж в голові морочиться, жадної делікатності нема в тих квітках. Піду звідси, а то ще гірше голова розболиться! – І панна пішла знов у палац, причинивши з досадою двері.  Лелії так стало шкода своїх погордованих сестриць.  – Шкода мені вас, дуже шкода, – мовила вона до них, – та що робити, коли я не маю сили перенести вас звідси куди інде. Нічого я вам не пораджу, мої безталанні…  Лелія пройшла стиха біля всіх лелій, журливо дивлячись на них, коло крайнього кущика вона спинилась.  – А де ж моя сестра наймолодша? – спитала, показуючи на порожнє місце скраю.  На відповідь лелії знову забриніли:  – Немає сестриці, немає, – в іншому садочку процвітає. Віддала сестрицю наша панна: випросила дівчина Мар’яна, за щиру свою роботу влітку випросила щонайменшу квітку. Немає сестриці, немає, – в іншому садочку процвітає.  – Треба буде її відвідати, як там вона в іншому садочку мається, – мовила Лелія і хотіла ще про щось розпитати, але Павлусь попросив летіти далі. Сказав, що йому тут невесело, – лелії засмутили своїми розповідями.  – Ну, то полинемо у велике місто, там, може, щось веселіше побачимо.  Лелія знялась високо вгору, і в одну мить Павлусь побачив велике місто, широкі вулиці, блискуче світло, розкішні крамниці, а на вулицях, – що того люду! Люди метушаться, – ті сюди, ті туди, аж в очах миготить! Павлусь і Лелія тихо линули понад юрбою і придивлялись до крамниць, там-бо у вікнах було виставлено багато всякого дива, там і ляльки, там і цяцьки, там і ласощі різні, і золоті оздоби, і сукні коштовні, і книжки з малюнками… та де! Всього ані списати, ні переказати, що там було!  Лелія спинилась біля одної дуже великої крамниці, там в освіченому вікні стояло багато квітів. Хороші то були квіти! Яких тільки там не було, – всякі були, які лише є на світі! Були навіть такі, яких ніде не буває… Рожі, лелії усяких барв, конвалії, фіалки та ще якісь дивні сріблясті й золотисті квіти, хто їх зна, як і звуться. І всі ці квіти у віночки звиті та в пучечки пов’язані, а деякі так галузками порозкладені: та все такі розкішні та красні, аж сяють.  Павлусь аж руками сплеснув.  – Ох, які ж красні квітки! Я таких ще й не бачив. Куди леліям, що там у саду! Леліє, поговори з ними, нехай вони тобі що-небудь розкажуть,  – Ні, Павлусю, вони нічого не розкажуть, вони не можуть говорити, бо неживі.  – Неживі? Як же вони виросли такі гарні, коли неживі? А чому ельфи не сидять в них?  – Ельфи, серденько, не сидять ніколи в таких квітках, бо ці квітки не справжні, вони зроблені, через те не пахнуть і листя мають грубе, шорстке, а ми не любимо таких квітів і сидіти в них не хочемо, хоч би як були майстерно зроблені.  – То вони зроблені? – якось невесело мовив Павлусь, – А хто ж її робить, з чого, як?  – А от я тобі покажу, коли хочеш, де їх роблять, – і Лелія знялася вгору з Павлусем, аж на четвертий поверх тої ж таки самої кам’яниці. Павлусь глянув, бачить – якась кімната з голими стінами, брудними, серед хати довгий стіл, нічим не накритий, а на стелі купа різних шматок, дротів, бавовни, ниток, стоять слоїки з клеєм, в них повстромлювані квачики, в мисочках розпроваджені фарби різні, позолота, і всього того так багато, всюди такий нелад! За столом, на лавках, сидять дівчата, убрані по-міському, але надто вбого, запнуті брудними фартушками; кожна дівчина має ножички і багато маленьких шильців, колодочок, лещаток; перед кожного дівчиною лежить купа отого шмаття та дріб’язку.  Одні дівчата витискають гострою машинкою листя та пелюсточки, другі вправляють дроти в те листя, треті фарбують, четверті крохмалять, завивають та розправляють, п’яті роблять серединки з бавовни та ниток, а остатні вже клеять пелюсточки докупи й роблять з них квітку, востаннє підмальовують, поправляють, закручують – і квітка готова.  Дівчата роблять мовчки, хутко, не одриваючись од роботи. Вони не уважають, що кругом такий бруд і нелад, що одежа, руки в них забруднені фарбою та клеєм, – їм нема часу на то уважати, вони звикли до сеї роботи. Вони не уважають, що важко потомились, поблідли від сидні в душній хаті за марудною роботою, що в хаті тхне фарбою та клеєм, аж дихати важко, їм нема часу на це уважати. Аби робота йшла хутко, аби їм більше зробити, – бо яка робота, така й плата! Та якби ж так, а то плата ще й менша від роботи. А он біля дівчат походжає найстарша робітниця, вона настановлена, щоб глядіти, аби хто чого не зіпсував чи не вкрав, аби робота йшла сквапно та справно, – треба статкувати!  В кінці стола дві дівчини, схилившись над роботою, стиха розмовляють, бо найстарша далеко, не почує.  – Ой серце Катрусю, – говорить одна, вправляючи дріт в зелений листок, – ой, як мені хочеться їсти, – просто аж руки трясуться! Тож то від самісінького ранку нічого не їла! Прийшла я сьогодні пізно на роботу, – і сама не знаю, як се я так спізнилась! Та от, мене не пустили обідати, та ще й кажуть, що не заплатять за сей день нічого. Нащо, мовляв, спізнюєшся! Ой біда, та й годі…  – Правда, що біда, – відповіла друга дівчина, – а от я то вже ніколи не спізнююся на роботу, хіба що вже… Ой мені лишенько, – скрикнула раптом і оглянулась на тай куток хати, де була найстарша.  – Що тобі, Катрусю? – запитала товаришка.  – Цить, цить, а то ще почує. Ой лихо, що я наробила, – та я ж миску з фарбою перекинула, скільки шмаття поплямила! Що ж мені тепер буде? Пропала моя плата… Мовчи, серденько, нікому не кажи, може, воно так минеться!  Але найстарша побачила, що там в кінці стола щось негаразд, і вже бігла до дівчат.  – А що тут уже накоїли? Га!.. – гукнула вона, та так грізно та голосно, що Павлусь аж затремтів.  – Ой Леліє, – скрикнув він, – неси мене звідси, я не хочу тут бути. Тут погано, бридко, страшно.  Лелія миттю спустилась на землю.  – Може, хочеш знов на квітки подивитися, на ті, що у вікні виставлені? – спитала вона.  – Ні, ні, не хочу, я зовсім тут не хочу бути, в цьому місті, не треба мені сих бридких квіток, я хочу додому, до мами!  – Ну, добре, додому, то й додому, а от тільки я ще хотіла би полинути до своєї молодшої сестриці, що росте у селянки в садочку, – як то вона там мається!  – Мені, Леліє, вже не хотілось би нікуди летіти, але як вже ти. так хочеш… Тільки не будьмо там довго!  – Ні, ми туди ненадовго.  Лелія полинула швидко-швидко; Павлусь бачив, як миготіло світло по вулицях міських у нього під ногами, як поспішалась та метушилась юрба людей… Хвилиночка, мить – і вже зникло місто. Здається, хутко летіли, однак Павлусь побачив, що вже день займається і світло рожеве ранньої зорі бореться з блакитним світлом місяця. Лелія тихо спускається додолу біля якоїсь маленької, низенької, похилої хатинки. А, се ж хатина знайомої дівчини Мар’яни, – Павлусь зараз пізнав. Се ж його рідне село, а дівчина – їх сусідка. Павлусь не раз у неї бував. Он і грядочка з квітками – така малесенька, а чого там тільки нема – і чорнобривці, і тоя, і любисток, і рута, й канупер, і м’ята кучерява, ще й повної рожі кущик невеличкий, та все те барвінком хрещатим обплетено. Посередині росте біла лелія. Видко, що господиня за лелію дбає, – обполола чистенько, ще й прутиками обтикала для захисту. А лелія ж то розцвілася, – напрочуд! Онде ж і господиня сама, дівчина Мар’яна, вона походжає проміж квітками, а за нею ходить її братик, білоголовий хлопчина, і носить збан з водою. Мар’яна показує йому, де поливати, а він поливає. Могла би вона й сама теє зробити, та знає, яка то утіха для малого брата, коли вона дозволить собі помагати.  – Слухай, Івасю, – озвалася Мар’яна до брата, – ти ж добре полий оцю білу квітку. Вона зветься лелія – знаєш? її треба добре поливати, бо вона недавно пересаджена, то треба, щоби прийнялась. Та тільки ти помалу, щоби не зломив часом. Або дай краще я сама поллю!  Івась не хотів було дати збанка, але Мар’яна таки полила сама свою дорогу квітку.  – А правда, Івасику, чи моя лелія хороше пахне? Правда, хороше?  – А невже ж ні! – мовив хлопчик, нахиляючись обережно над квіткою. – Вона краще пахне за всі квітки.  – Отож-то, – втішно сказала Мар’яна, – отже, слухай, Івасику, я от зараз піду на роботу, як поснідаємо, а ти тут наглядай, щоби кури в квітках не греблися та щоби хлопці часом не зламали моєї лелії. Будеш глядіти?  – Буду.  – Ну, то добре ж, як будеш глядіти, то я тобі яке пуделочко або цукру від панів принесу, а як не глядітимеш, то буду гніватися на тебе, бо ти знаєш, яка то квітка! Як сю зломлять, то де я другу дістану?  – Добре, добре, буду глядіти.  Мар’яна з братом розмовляючи пішли в хату снідати. Тоді Лелія з Павлусем приступили до білої лелії.  – Здорова, люба сестрице, Леліє-царице, – забриніла вона, вгледівши їх, – де ти літала, де ти бувала? Чи моїх сестричок не видала?  – Видала, видала і про тебе розпитала.  – Як же вони маються, мої сестриці, мої любі жалібниці? Чи згадують про сестру молоденьку, про лелію біленьку?  – Згадують, згадують, щодня плачуть по тобі.  – Нехай же не плачуть, нехай не ридають, тільки нехай добрим словом спогадають. Я ж тут маю таку вигоду, як ще не мала зроду. Ще мені в дівчини краще, ніж у княгині, мені в цій квітниці краще, ніж цариці, – красую, пишаю, лишенька не знаю! Моя люба Мар’яночка краща мені, як сестричка, – як на неї подивлюся, мов до сонечка всміхнуся. А дівчинонька Мар’яна щовечора і щорана мене поливає, поле, доглядає. Ще сонце не сходить, а вже моя господинька з хатини виходить. Вийде моє серце, ухопить відерце, біжить до криниці, набере водиці, щоби було чим поливати квіточки в квітниці. Як нас поливає, то кожного ранку співає веснянку:  А в тому саду чисто, метяно,  ще й хрещатим барвіночком  дрібно плетяно.  Бринить голосочок, як срібний дзвіночок, по садочку лунає, та вже й соловейко, що співа раненько, так співати не здолає! Пісня до роботи додає охоти, а Мар’яні вдень не до гуляння – на роботі з ранку до смеркання. На чужому полі ніжки натомила, на чужій роботі ручки натрудила, на чужих городах цілий день полола, бур’яном колючим руки поколола. Ой то ж натомилась, як прийшла додому, то аж похилилась. Стала приступать їй до серця досада… Глянула на мене: «Ти ж моя відрада! Ой ти ж моя мила, лелієчко біла, як же ти цвітеш пишно, як подивлюся, аж усміхнуся, так мені з тебе втішно! Я ж тебе, квіточко мила, за свою працю заслужила, на свою долю посадила, – рости ж, леліє, розкішна, красна, щоби була моя доленька щасна».  Так співала, розповідала молоденька лелія, а цариця Лелія слухала та всміхалася радісно, так-то вже вона раділа, що її сестриця така щаслива і така мила своїй господині. Приступила вона до сестри, торкнула її своєю квіткою, що мала в руках, і промовила:  – Рости ж, леліє, розкішна, красна, щоби була доля щасна!  Раптом та молоденька лелія виросла висока, висока, квітки на ній дивно розцвілися і спалахнули світлом сріблясто-рожевим, на листі засвітилася діамантова роса і різними барвами замиготіла, заграла і зникла. Павлусь глянув, аж він у своїй кімнатці, лежить на ліжку.  – Леліє! – скрикнув він. – Я ще не хочу додому, я хочу знов у той садочок, неси мене!  Лелія стояла перед ним рожева, мов хмарка на сході сонця.  – Ні, любий, – мовила, – нехай іншим часом, на сей раз досить, мені ніколи, ще маю багато роботи. Он вже день. Прощай, будь здоров!  Лелія торкнула його квіткою, потім нахилилася, поцілувала, кивнула голівкою і зникла. Павлусь простяг до неї руки, хотів голосно гукнути і… прокинувся.  Дивиться, аж сонячний теплий промінь палав просто йому в очі, а над ним стоїть його мама і цілує його в чоло, промовляючи:  – А, ти вже встав, прокинувся! Моя люба дитино. Ну, як же маєшся?  – Добре! – відповів Павлусь, обіймаючи її. – Зовсім добре… А знаєш, мамочко, який мені гарний сон приснився? Мені снилася Лелія!"
102,"Борислав сміється","Борислав сміється  Іван Франко  Сонце досягало вже полудня. Годинник на ратушевій вежі вибив швидко і плачливо  одинадцяту годину. Від громадки веселих, гарно повбираних панів-обивателів  дрогобицьких, що проходжувалися по плантах коло костела в тіні цвітучих каштанів,  відділився пан будовничий і, вимахуючи блискучою паличкою, перейшов через улицю  до робітників, занятих при новорозпочатій будові.  — Ну, що ж, майстер, — крикнув він, не доходя, — готові ви вже раз?  — Все готово, прошу пана будовничого.  — Ну, то кажіть же вдарити даст!  — Добре, прошу пана! — відповів майстер і, обертаючися до помічника, що стояв  побіч нього і докінчував обтісувати величезну фундаментову брилу попелівського  піщаника, сказав: — Ану, Бенедю, тумане якийсь! Не чуєш, що пан будовничий кажуть  раст бити?.. Живо!  Бенедьо Синиця кинув з рук оскарб і поспішив сповнити майстрів розказ.  Перескакуючи через розкидане кругом каміння, задихавшись і посинівши з натуги, він  біг, що було моці в його тонких, мов скіпи, ногах, ід високому парканові. На паркані  завішена була на двох мотузках дошка, а побіч неї на таких же мотузках висіли дві  дерев'яні довбеньки, котрими бито о дошку. Се був прилад, котрим давалось знак, коли  починати або кінчати роботу. Бенедьо, добігши до паркана, хопив довбеньки в обі руки  і з усеї сили загримав ними о дошку.   Капать! калать! калать!  — роздалося радісне, голосне гавкання  дерев'яної суки .  Так муляри звали образово сесь прилад.  Калать! калать! калать!  — гримотів Бенедьо  без упину, всміхаючись до дошки, котру так немилосердно катував. А всі муляри,  заняті кругом на широкім плацу: хто тесанням каміння на фундаменти, хто гашенням  вапна в двох глибоких чотиригранних вапнярках, усі копатільники, що копали ями під  підвалини, теслі, що взаді, мов жовни, цюкали, обтісуючи здоровенні ялиці та дубове  дилиння, трачі, що різали тертиці ручними пилами, цеглярі, що складали в стоси свіжо  привезену цеглу, — весь той різнородний робучий люд, що снувався, мов мурашки, по  плацу, двигаючи, цюкаючи, хитаючись, стогнучи, потираючи руки, жартуючи та  регочучись, — усі зупинилися і перестали робити, мов величезна, стораменна машина,  котру одно подавления крючка нараз спинить в її скаженім ході.   Калать! калать! калать!  — не переставав завзято гукати Бенедьо, хоть усі вже  давно почули гавкання  дерев'яної суки . Муляри, що стояли схилені над камінними  брилами та з розмахом ценькали о твердий піщаник, аж час від часу іскри пирскали з-  під оскарба, тепер, покинувши свої прилади, випростовували крижі і роздоймали  широко руки, щоби захопити якнайбільше воздуху в груди. Деякі, котрим вигідніше  було клячіти або чапіти при роботі, звільна піддвигалися на рівні ноги. В вапнярках  шипіло та булькотіло вапно, немов лютилось, що його наперед спражено в огні, а тепер  назад вкинено в воду. Трачі такій лишили пилу в недорізанім брусі; вона повисла,  спершися горішньою ручкою о дилину, а вітер хитав нею на боки. Копатільники  повстромлювали рискалі в м'яку глину, а самі повискакували наверх з глибоких ровів,  вибраних під підвалини. Між тим Бенедьо вже перестав гримати, а весь робучий люд, з  обтрясинами цегли та глини, з трачинням та сприсками каміння на одежі, руках і  лицях, почав збиратися на фронтовий угол нового будинку, де був головний майстер і  пан будовничий.  — А як, прошу пана, спустимо сей камінь на місце? — спитав будовничого майстер,  опершися грубою, крепкою рукою на обтесану підвалину, котра, хоть лежала плоским  боком на невеликих дерев'яних валах, все-таки сягала майстрові трохи не по пояс.  — Як спустимо? — повторив протяглим голосом будовничий, зирнувщи крізь  монокль на камінь. — Ну, проста річ, на дрюках.  — А може, воно троха небезпечно, прошу пана? — закинув майстер.  — Небезпечно? А то для кого?..  — Ну, та певно, що не для каменя, а для людей, — відповів, усміхаючися, майстер.  — Е-е-е! Що тото! Небезпечно!.. Не бійтеся, нічо нікому не станеся! Спустимо!..  І пан будовничий поважно наморщив чоло та стягнув уста в три складки, немов то  він уже наперед силується і натужується, спускаючи камінь на призначене для нього  місце.  — Спустимо безпечно! — повторив ще раз, і то з такою певністю, немов  переконався, що його сили вистачить на таке діло. Однако майстер-недовірок похитав  головою, але не сказав нічого.  Тим часом і прочі обивателі, що досі громадками проходжувалися по плантах  довкола костела, на голос  дерев'яної суки  почали звільна стягатися ' теж ід новій  будові, а поперед всіх сам властивець нової будови, Леон Гаммершляг, високий і  статний я;ид з кругло підстриженою бородою, прямим носом і червоними, мов малини,  устами. Він був нині дужо веселий, говіркий і дотепний, сипав жартами і забавляв,  видимо, ціле товариство, бо всі громадилися і тиснулися круг нього. Далі, в другій  громадці, прийшов Герм.ан Тодьдкремер, найповажніший, то єсть найбагатший з усіх  присутніх обивателів. Він був більше здержаний, тихий а навіть трохи чогось  маркітний, хоч і старався не показувати того. Далі йшли ще другі підприємці, багачі  дрогобицькі і бориславські, деякі урядники та один околичний дідич, великий приятель  Гаммершляга, певно, тому, бо весь його маєток був в Гаммершляговій кишені.  Ціле те товариство, в модних чорних сурдутах, в пальтотах з дорогих матерій, в  блискучих чорних циліндрах, в рукавичках, з лісками в руках і перстенями на пальцях,  дивно відбивало відсі маси робітників, пестріючої хюа червоною краскою і. цегли або  білою краскою вапна. Тільки веселий гамір одних і других мішався докупи.  Цілий плац на розі улиць Панської і Зеленої заповнений був людьми, деревом,  камінням, цеглою, гонтям, купами глини і подобав на велику руїну. Тільки одна дощана  буда, трохи понижче в невирубанім саду, мала вид живий і принадний. Вона була  прикрашена зеленою ялиною під входу, всередині обвішана диванами, в ній і довкола  неї крутилися прислужники з криком та прокляттями. Приготовляли перекуску,  котрою Гаммершляг хотів учтити закладини нового дому. І ще один незвичайний гість  з великим подивом придивлявся цілому тому натовпові людей і предметів. Се була  невелика особа, — а прецінь усі на неї ззиралися цікаво і якось дивно.  — Ти, Бенедю, — спитав якийсь замазаний глиною робітник, — а то на яку пам'ятку  того щигля сюда вивісили?  — А, щось-то вже вни з ним гадають робити, — відповів Бенедьо.  Всі робітники перешіптувалися між собою і позирали на щигля, що скакав в  дротяній клітці, завішеній на дрюці над самою ямою, але ніхто не знав, нащо він. Навіть  майстер не знав, хоть надавав собі премудрий вид і на запитання робітників відповідав:   Аякже, все би-сь хтів знати! Постарієшся, як усе пізнаєш!   А щиголь між тим, отямившися з першого переляку при першім напливі цілої товпи  народу, скакав собі по щебликах клітки, теребив конопляне сім'я дзьобиком, а часом,  ставши на верхній щеблпк, тріпотав червоно-жовто-басманистими крильцями і щебетав  тонесенько:  Тікілі-тлінь! цюрріньцюррінь! куль-куль-куль!..   З-між натовпу гомонячих людей визначилася нараз голова Леона Гаммершляга,  визначився його голос. Він вискочив на підвалину і обернувся до всього товариства:  — Мої панове, сусіди і добродії!  — Тихо! тихо! пет! — загомоніло кругом і утихло. Леон говорив далі:  — Дуже, дуже вам дякую, що ви були такі добрі почтити мене своїм приходом на  нинішній, та кий важний для мене обхід... — О, просимо, просимо! — загомоніло кілька  голосів, грубих і тонких.  — Ах, ось і наші дами їдуть! Панове, передовсім ходім дами привітати! — І  Гаммершляг щез знов у товпі, а кілька молодших панів пішло на улицю, де саме  надкотило кілька бричок з дамами. Панове помогли їм повилазити з бричок і попідруч  повели на плац, де зроблено для них місце тут же, близ ^величезної камінної брили.  Дами ті — були то по більшій часті старі і погані жидівки, котрі недостачу  молодості і красоти старались покрити пишним і виставним багатством. Шовки, атласи,  блискуче каміння і золото так і сяло на них. Вони щохвилі осторожно обзирали свої  сукні, щоб не сплямити дотиком о цеглу, каміння або не менше брудних робітників.  Одна тільки Фанні, донька Гаммершляга, визначувалась з-поміж дам іменно тим, чого  їм неставало — молодістю і красотою, і виглядала між ними, мов розцвітаюча півонія  між відцвівшими будяками. Круг неї тож і громадились молодші з товариства, і швидко  там зійшлася купка, в котрій пішла оживлена, голосна бесіда, між тим коли прочі дами,  по перших звичайних викриках подиву, по перших більше-менше пискливих та  вивчених жиченнях властивцеві всякого щастя, сталися досить тяжкі на слова і почали  розглядатися довкола, немов дожидаючи якоїсь комедії. Тим ожиданиям швидко  заразилися й другі. Веселпй гомін умовк. Бачилось, що разом з дамами налетів на  товариство дух нуди і якоїсь силуваної здержаності, котра нікому ні на що не здалася.  І Гаммершляг якось немов збився з пантелику. Він мов забув, що перед хвилею  почав був говорити бесіду, і снувався то сюди, то туди, зачинав то з одним, то з другим  розмову о речах посторонніх, але все то якось не клеїлося. Нараз побачився супроти  Германа, що стояв мовчки, опертий о стос дерева, і озирав цілий плац, немов забирався  його торгувати.  — А що ж вашої пані нема, дорогий сусідо? — вказав Леон, усміхаючись.  — Даруйте, — відповів Герман, — вона, певно, щось нездорова.  — Ах, дуже мені жаль! А я надіявся...  — Але що, — відказав задобрюючи Герман, — хіба ж то вона така велика особа!  Обійдеся про ню!  — Ні, коханий сусідої Прошу так не казати, що невелика особа... Як же так?.. От  моя Фанні, бідна дитина, — як вона була б щасливою, якби мала таку матір!..  Неправда тих слів аж била з лиця і очей Леонові, але уста, послушні наказові волі,  говорили, а розум силяв їх докупи, як того вимагав інтерес.  Але ось від Лану, де на сході видно було височезну побілену божницю, почувся  великий крик і гамір. Всі гості і робітники звернули очі в той бік. По хвилі показалася  на улиці мов чорна гоготяча хмара, — се був кагал жидівський з рабином всередині,  котрий мав звершити обряд посвячення підвалин нового дому.  Швидко цілий плац був залитий жидами,, котрі, своїм звичаєм, говорили всуміш,  голосно і борзо, снували, мов мурашки в розваленій купині, оглядали все і немов  таксували все очима, а відтак зітхали та похитували головами, немовби разом і  дивувалися багатству Леона, і жалували, що багатство тото в його, а не в їх руках.  Немногі панки-християни, що теж були в тій купі, нараз помовкли і повідсувалися  набік, чуючися не в своїй тарілці. Околичний дідич хмурився і закусував губи зо злості,  видячись в тім жидівськім натовпі, котрий ані крихітки не зважав на нього. Він, певно,  в душі кляв сердечно свого  щирого приятеля Леона , але прецінь не втік, а достояв до  кінця обряду, по котрім мала наступити перекуска.  Загальний гамір на плацу не тільки не вгавав, але ще й побільшився. Щиголь,  перепуджений наглим напливом того чорного, крикливого люду, почав перхати по  клітці та битися о дротики. Рабина, старого сивого жида з довгою бородою, вели два  школьники попід руки і привели аж ід самій підвалині. Стиск зробився довкола такий,  немовби кождий жид хотів бути ту ж коло самого рабина, незважаючи, що там нема  місця на тілько люду. Серед тиску і крику товпи не чути було й того, що читав рабин  над підвалиною. А тільки коли школьники час від часу в відповідь на його молитву  викрикували  умайн , себто  амінь , тоді й уся проча товпа повторяла за ними  умайн .  Вдарила дванадцята година. На дзвіниці коло костела, тут же, насупротив нової  будови, загудів величезний дзвін, звіщаючи полуднє. За ним зателенькали й усі другі  дзвони на дрогобицьких церквах. Бачилось, що цілий воздух над Дрогобичем застогнав  якимись плачливими голосами, серед котрих ще плачливіше і сумніше роздавалося те  безладне різноголосе  умайн . Робітники, почувши дзвони, познімали шапки і почали  хреститися, а один школьник, підійшовши до Леона і вклонившися йому, почав  шептати:  — Най бог благословить вас і зачате вами діло. Ми вже скінчили. — А відтак,  похиляючися ще ближче до Леона, сказав тихіше: — Видите, пан біг добрий післав вам  знак, що все піде вам щасливо, що тілько загадаете.  — Добрий знак? А то який? — спитав Леон.  — А не чуєте, що християнські дЬвони самі добровільно роблять вам службу і  кличуть па вас благословенство християнського бога? То значить, що християни все  будуть вам добровільно служити. Будуть помагати вам осягнути то, що собі загадаєте.  Ті дзвони — то добрий знак для вас!..  Коли б Леон учув був таку бесіду при других, він би, певно, був насміявся з неї. Він  рад був удавати про око вільнодумного чоловіка, але в глибині серця, так як усі  малорозвиті і самолюбні люди, був забобонний. Тож і тепер, знаючи, що ніхто не чув  школьникової бесіди, він приймав дуже радо добру ворожбу і віткнув десятку в  надставлений школьників кулак.  — Се для вас і для школи, — шепнув Леон, — а за добрий знак богу дякувати!  Школьник, урадуваний, став знов на своє місце коло рабина і сейчас же почав  перешіптуватися з другим школьником, котрий, очевидно, питав його, кілько дав Леон.  А тим часом пан будовничий прийнявся вже до свого діла і почав комендерувати  робітниками.  — Ану, до дрюків! — кричав. — Бенедьо, тумане вісімнадцятий, де твій дрюк?..  Гармидер на плацу ще побільшився. Рабина відвели набік, жиди розступилися, щоб  дати місце робітникам, котрі мали зрушити з місця величезну підвалину і впустити її на  приналежне місце в викопаний глибокий рів. Дами цікаво тислися наперед і сопіли  серед натовпу; вони були дуже цікаві побачити, як то буде сунутися тота величезна  каменюка. Тільки щиголь цвірінькав весело в клітці, та сонце широким, неприглядним  лицем всміхалося згори, з-посеред темно-синього безхмарного неба.  Всі прикази будовничого сповнено швидко. Півперек невеличкої доріжки, куди  треба було просунути камінь, покладено чотири вали, так само загрубі, як ті, на котрих  він тепер спочивав. Такі ж самі два вали положено півперек ями, в котру треба було  камінь спустити. Робітники окружили його з дрюками в руках, мов ладились буками  всилувати його до руху і зламати його камінну упертість. Деякі жартували і сміялися,  називаючи підвалину сірою коровою, котру так багато люда отеє заганяє до стайні.  — А поступися, маленька! — гейкнув один, поштуркуючи камінь рукою. Але ось  роздалася коменда будовничого, і все утихло. На цілім многолюднім плацу чути було  тільки сапання людей та цвірк щигля в клітці.  — Ану, рушайте! Раз, два, три! — крикнув будовничий. Десять дрюків, мов десять  величезних пальців, підхопило камінь з обох боків, і він звільна покотився по валах,  важко хрустячи ними о підсипаний шутер.  — Гурра! Гей! А скобочи-но го, най ся рушає! — закричали весело робітники.  — Далі! — кричав серед тих голосів будовничий. Робітники знов натужилися. Знов  захрустів шутер, заскрипіли вали під тягарем, і камінь, мов величезна черепаха, повз  ізвільна наперед. На лицях присутніх гостей виднілася радість, дами всміхалися, а Леон  шептав до котрогось свого  сусіда :  — І що то! Говоріть, що хочете, все-таки чоловік — пан природи! Нема такої сили,  котрої б він не переміг. Ось скала, тягар, а й тота рушається по його приказу.  — А особливо прошу зауважити, — додав  сусід , — що за сила в товаристві людей!  Злученими силами чуда докопуються! Хіба ж сам-один чоловік потрафив би щось  подібного?..  — Так, так, злученими силами, се велике слово! — відповів Леон.  — Гурра враз! Ану! — кричали радісно робітники. Камінь уже був над ямою,  спочивав на двох поперечних лігарях, котрі по обох берегах ями своїми кінцями  глибоко вгризлися в землю під його вагою. Але тепер діло було найтрудніше —  спустити камінь відповідно вдолину.  — Ану, хлопці, живо до дрюків! — комендерував будовничий. Робітники  розскочилися в один миг на оба боки рову і підсадили п'ять пар підойм під камінь.  — Попід ребра го! Так, щоби му аж серце підскакувало, — жартували робітники.  — А тепер підносіть догори! А як скоро лігарі відвержені набік, то як скажу:  Ну  —  всі разом вихапуйте дрюки і враз від ями! Розумієте?  — Розуміємо!  — Але всі враз! Бо хто запізниться, то біда буде!  — Ну, ну! — крикнули робітники і разом налягли на підойми, щоби підважити  камінь догори. І справді, він звільна, мов неохітно, відділився від лігарів, на котрих  лежав, і піднісся на кілька цалів вгору. Всіх серця мимоволі дрижали. Робітники,  посинівши від натуги, держали камінь на підоймах над ямою, ждучи, заки шнурами  витягну гь з-під нього лігарі і заки будовничий не дасть знаку — вихапувати дрюки з-  під каменя.  — Ну! — гаркнув нарав будовничий серед загальної тиші, і дев ять робітників разом  з дрюками пирсло в противні боки. А десятий? Разом з глухим лоскотом каменя,  спадаючого на призначене місце, почули загромаджені і глухий, пронімаючий зойк.  — Що се такого? Що се такого? — загомоніло кругом. Всі почали знов тиснутися,  гомоніти та допитуватися, що се такого сталося.  Сталася проста річ. Дев'ять робітників вихопило одночасно свої підойми з-під  каменя, а десятий, помічник мулярський, Бенедьо Синиця, не встиг сього на час  зробити. Одна хвилинка запізно, але та хвилинка могла його згубити. Камінь усім своїм  тягарем шарпнув йому підойму і вирвав з рук. Підойма заїхала Бенедя півиерек —  щастя, що не по голові, а тільки в бш. Бенедьо лиш раз зойкнув і впав, мов неживий, на  землю.  Густим клубом пирснув догори пісок, де впала розмахнена підойма. Робітники в  смертельній тривозі кинулися до Бенедя.  — Що то таке? Що таке? — гомоніли гості. — Що сталося?  — Підойма забила чоловіка.  — Забила? Йой, боже! — далося чути між дамами.  — Ні, не забила, живий! — роздалось з-між робітників.  — Живий! А! — відсапнув Леон, котрого крик Бенедя вхопив був, мов кліщами, за  серце.  — А дуже скалічений?  — Ні, не дуже! — се був голос будовничого, котрий також при тім случаї  несподівано почув, як під ним ні з сього ні з того дилькотіли коліна.  Товпа гомоніла і тиснулася довкола скаліченого. Дами охали та пищали, кривлячи  уста та виставляючи напоказ, які-то вони чулі та м'якого серця. Леонові все ще щось  невиразно шуміло в голові, і думки не могли зібратися докупи. Навіть щиголь у своїй  клітці ціпотів жалібно та перхав по кутах, неначе не міг дивитися на людську муку. А  Бенедьо все ще лежав на однім місці, посинілий, як боз, зомлілий, зі зціпленими  зубами. Підойма зачепила його острим суком о бік, продерла опинку і сорочку і  фалатнула в клубі діру, з котрої пустилась кров. Але підойма засягнула і трохи вище, по  голодниці, і через те іменно позбавила його на хвилю віддиху.  — Води! Води! — кричали робітники, що заходилися тверезити Бенедя і  перев'язувати його рану. Принесено воду, перев'язано рану і затамовано кров, але  відтерти зомлілого годі було. Удар був дуже сильний і в небезпечне місце. Над цілим  товариством залягла знов хмара непевності.  — Возьміть го винесіть отам на вулицю! — крикнув вкінці Леон. — А ні, то занесіть  додому та прикличте доктора!  — Живо, живо! — підганяв будовничпй. Заки два робітники взяли Бенедя за руки і  ноги та понесли крізь натовп людей на вулицю, до будовничого ззаду підійшов майстер  мулярський і діткнувся його плеча  рукою. Будовничий зіснувся і обернувся напруго,  мов за дотиком пекучої кропиви.  — А видите, пане будовничий, я добре казав...  — Що, що таке? Хто казав?  — Я казав, — шептав стиха, спокійно майстер, — не спускати камінь на дрюках, бо  небезпечно.  — Е, дурень ти! От мудь, не що інше, п'яний був, не відскочив, хто му винен! —  відповів офукливо будовничий і відвернувся. Майстер стис плечима і замовк. Але  будовничий почув шпильку внутрі і трохи не пінився зо злості.  Між тим пора було кінчати закладини. Школьяики спровадили рабина на малу,  досить вигідну Брабинку, і він зліз по ній на дно рову, де на йрйзначенім місці лежав  фундаментовий камінь. Не верхній площі каменя була видовбана чотиригранна, досить  глибока ямка, а довкола неї червонілись свіжі плями крові, що бризнули з рани Бенедя.  Рабин промуркотів ще якусь молитву, а відтак перший кинув невеличкий срібний гріш  до видовбаної в камені ямки. За ним то само школьники, а відтак почали й прочі гості  злазити східцями і кидати хто більші, хто менші монети в підвалину. Дами скрикували  та хиталися на східцях, піддержувані мужчинами, тільки Леонова дочка Фанні гордо і  сміло злізла до ями і кинула дуката. По дамах почали й панове один по другім  спускатися до підвалини. Потомок польської шляхти ішов тут же за Германом і косо  глянув на багатого капіталіста, коли той бренькнув блискучим золотим дукатом:  шляхтич мав лиш срібного ринського в кишені, але, щоб не покпитись зі своїм  шляхетським гонором, живо відоп'яв від' манжета золоту спинку і кинув її до ямки.  Довго тягнувся ряд гостей, довго бренчало золото, сиплючись у камінну ямку та  заливаючи її блискучою хвилею. Робітники, що стояли над ямою, чекаючи на розказ  майстра, зависно гляділи на цілий той обряд. Но ось уже кидання грошей скінчилось —  ямка мало що не повна. Леон, що досі стояв при східцях і всіх виходячих з ями приязно  стискав за руки (з Германом та з шляхтичем він на радощах навіть поцілувався), тепер  виступив наперед і казав принести плиту та цемент, замурувати фундамент. Робітники  кинулись сповнити його волю, а він сам тим часом підійшов ід клітці з щиглем.   Тікілі-тлінь! Цюрінь-цюрінь! Куль-вулькуль!  — щебетала пташина, не надіючись  собі лиха, коли Леон зближався. Тонкий, чистий спів щигля дзвенів у тихім воздусі, мов  скло. Довкола всі втишилися, цікаво позираючи на закінчення важного обряду  закладин. Леон зняв клітку з птахом із стовпа і, держачи її догори, проговорив:  — Мої дорогі сусіди, а нині гості! Великий седень для мене, дуже великий. Чоловік,  що сорок літ блукався по безлюдних пустинях та бурливих морях, нині перший раз  побачився близьким супокійного пристанівку. Тут, в щасливім місті Дрогобичі, я  задумав увити собі гніздо, котре би було красою і славою міста...  — Браво, браво! — закричали гості, перериваючи бесіду.  Леон поклонився з усміхом і говорив дальше:  — Батьки наші навчали нас, що, хотячи зачати якесь діло щасливо, хотячи  довершити єго щасливо і хотячи уживати єго плодів щасливо, треба передовсім  з'єднати собі духів місця. Ви вірите в духів, ласкаві панство? Може бути, що є між вами  хто, що в них не вірить. Я — признаюсь вам — вірю в них. Ту, в тій землі, в тих брилах  каміння, в тім сичучім вапні, в людських руках і головах, — у всім тім жиють духи,  сильні, таємничі. При їх тільки помочі стане мій будинок, моя твердиня. Вони тільки  будуть її підпорою і обороною. І тих-то духів поєднати, жертвою поєднати, кровавою  жертвою, — се ціль нинішнього великого обряду. Щоб достаток і добробит, — не для  мене, а для цілого міста, — цвіли в тім домі, ви ласкавими руками кинули в сю камінну  борозду золоте сім'я. Щоб здоров'я, веселість і краса — не ' для мене, а для цілого  міста, — цвіли в тім домі, я жертвую духам сього місця, сього живого, здорового,  веселого і гарного співака! При цих словах Леон встромив руку до клітки.  Пі-пі-пі!  —  запищала пташина, перхаючи і ховаючись по кутах, однако Леон живо зловив її і виняв  з клітки. Щиголь скоро в руці замовк, тільки дивився довкола заляканими очима. Його  червонопері груди виглядали, мов велика кровава пляма в Леоновій руці. Леон виняв  червону шовкову нитку і зв'язав нею щиглеві крила і ноги, а відтак зійшов східцями в  долину, до фундаменту. Всі довкола мовчали, мов під якимось тиском. Робітники  наднесли велику плиту і довкола чотиригранного прорубу в фундаменті наклали  цементу, щоб зараз же замурувати той отвір. Тоді Леон, прошептавши ще якісь слова,  зняв перше з пальця золотий перстень і кинув його до прочого скарбу в камінній дучці,  а відтак положив наверх щигля. Пташина лежала спокійно на холоднім смертельнім  ложі з золота і срібла, тільки головку звернула догори, до неба, до своєї ясної, чистої  вітчини, — но зараз велика плита прикрила зверху той живий-тріб, затверджуючи  будуще щастя дому Ґаммершлягів...  В тій хвилі Леон поглянув вбік і побачив на фундаменті сліди іншої жертви — кров  людську, кров помічника мулярського, Бенедя. Та кров, застигла вже на камені,  вразила його до глибини • душі. Йому повиділось, що, відай, чи не  духи місця   жартують собі з його слів і беруть зовсім не таку марну жертву, як його жертва. Йому_  привиділось, що тая друга, страшна, людська.журба ледве чи вийде йому на користь.  Краплі крові, закріплої на камені, в темнім прокопі виглядали, мов чорні голови  залізних гвоздів, що вертять, дірявлять і розточують підвалини його пишної будови.  Йому стало нараз якось холодно, якось тісно в прокопі, і він вихопився чимборше  наверх.  Гості тислися до нього з жиченнями. Герман стиснув йому руку і промовив голосно:  — Най той невеликий скарб, засіяний приязними руками в підвалину вашого дому,  росте і множиться в тисячу разі Най стане підвалиною слави і багатства вашого роду!  — І так, як ваш дім нині засновувсь на підвалині з каменя і золота, — додав з  другого боку також голосно шляхтич, — так най щастя і розцвіт вашого роду віднині  основуєсь на щирій приязні і прихильності всіх людей.  Леон радісно стискав руки своїм гостя, радісно дякував їм за їх приязнь і услугу,  радісно прирікав працювати надальше тільки в товаристві і для товариства, — а все-  таки в серці його лежав ще холодний сумерк, крізь котрий грізно виднілися великі  чорні краплі крові, мов живі залізні гвозді, пробиваючі і розточуючі незначно  підвалини його щастя. Він чув з усіх слів своїх гостей якийсь холод, за котрим,  бачилось, чатувала скрита глибоко в їх серцях зависть.  Між тим робітники під проводом будовничого замурували з усіх боків фундамент і  виводили швидко стіну всередині прокопу. Вдарила перша година.  — Ну, досить, люди, на нині роботи! — крикнув Леон. — Треба й вам троха  забавитись. Таких днів, як нинішній, в моїм життю небагато, най же і для вас він буде  празником. Тут вам сейчас принесуть пива і закусок, а ви, майстер, уважайте на  порядок!  — Добре, прошу пана!  — А вас, мої дорогі гості, прошу за собою. Фанні, дитинко, будь господинею і  займися дамами! Прошу, прошу!  Гості, весело гуторячи, пішли поміж купами цегли, каміння та дерева до дощаної,  вінцями та різнобарвними хоруговками устроєної буди на перекуску. Тільки рабин і  школьники та деякі другі  хусити  пішли геть, не хотячи засідати при однім столі з   трефняками .  Поки в буді серед веселого гамору пани гостилися, робітники сиділи в широкім  крузі під голим небом на камінні. Два помічники наливали пиво, другі два розносили  різники хліба та сушену рибу. Однако робітники були якось дуже мовчазливі. Случай з  Бенедьом щемів іще всім унутрі, ба і весь той дивний жидівський обряд закладин дуже  їм не сподобався. Хто вигадав живу пташину замуровувати? Ніби то принесе щастя? А  втім, може, й так... Адже добре то якийсь вигадав: панам весілля, а курці смердь. А тут  ще й ті робітники, що відносили Бенедя додому, повернули і стали розповідати, як  стара Бенедьова мати перепудилась і заплакала тяженько, побачивши свого єдиного  сина зомлілого, окровавленого. Зразу, бідачка, гадала, що вже по її синові, але коли їм  удалося Бенедя протверезити, то так утішилася, мов дитина: заскакує коло нього, і  цілує, і'плаче, і йойкає, так що аж серце крається чоловікові.  — Знаєте що, хлопці, — озвався майстер, — треба би зробити яку складку та  підрятувати бідних людей, бо заки він буде слабий та незарібний, то я й не знаю, з чого  їм обоїм вижити. Адже стара іглою не занипає на тілько!  — Правда, правда! — закричали робітники з усіх боків. — Скоро по виплаті, то  кождий по п'ять крейцарів, нам уйма невелика, а їм добро.  — Ну, а будовничий, — озвався котрийсь муляр, — він нічо не дасть? Адже ціле  нещастя через него!  — Та й ще добре ще, що на тім сталося, — сказав другий. — Та то камінь міг і  п'ятьом так само заїхати!  — Тре му казати, най також причиниться на бідного скаліченого.  — Але вже ви кажіть, — сказав майстер, — я не буду.  — Ну та що, скажемо ми, гуртом, — озвалися голоси.  Саме в тій хвилі вийшов будовничий з буди від гостей, щоб поглянути на робітників.  Його лице вже налилось широким рум'янцем від випитого вина, а блискуча паличка  дуже живо літала з одної руки до другої.  — А що, діти! — крикнув він, підходячи до кружка.  — Все добре, прошу пана, — відказав майстер.  — Ну, так ми ся й справуйте! — І хотів іти назад.  — Ми би до пана мали одну просьбу, — дався чути голос з-поміж робітників.  Будовничий обернувся:  — До мене?  — Так, — загули гуртом усі.  — Ну, що ж такого?  — Щоби пан були ласкаві причинитися до складки на того помічника, що го нині  підоймою пришибло.  Будовничий стояв, не кажучи нічого, тільки сильніший рум'янець почав виступати  на його лице, — знак, що просьба робітників неприємно його діткнула.  — Я? — сказав він вкінці з проволоком. — А ви відки до мене з тою просьбою  приходите? Хіба я тому винен, чи що?  — Та, прошу пана, і ми не винні, але здаєся нам, годиться і таки треба помочи  бідному чоловікові. Він слабий, якийсь час не буде міг робити, треба ж єму й матері  старій чимось дихати.  — Як хочете, то му помагайте, а я відки до того приходжу! Першому-ліпшому  непотрібові помагай!.. Ще чого не стало!.. — Будовничий відвернувся гнівно і пустився  йти назад, коли втім котрийсь з робітників, обурений такою бесідою, сказав голосно:  — Ади, який пан! А сам тому найбільше винен, що Бенедя скалічило! Ог коби его  було так парнуло, то, певне би-м, не пожалкував не то п'ять, а й десять креицарів на  такого діловода!..  — Що? — ревнув нараз з усеї сили будовничий і прискочив до сидячих робітників.  — Хто се говорив?  Мовчанка.  — Хто се смів говорити? Га?  Ніхто й не писнув.  — Майстер, ви ту сиділи: хто се сказав? Говоріть, а ні, то вас нажену з роботи  замість того урвителя!  Майстер поглянув довкола по робітниках і сказав спокійно:  — Я не знаю.  — Не знаєте? То я вас віднині не знаю ту на роботі. Проч!  — То я сказав! — відозвався один робітник, встаючи. — Я сказав і ще раз кажу, що-с  дідовід, коли не хочеш на бідного робітника дати. А о твою роботу я не стою!..  Будовничий стояв, мов скажений, і з люті не міг до слова прийти. Робітник між тим  узяв свій вінкель, кельню та міру і, попрощавшися з товаришами, спокійною ходою  пішов ід ринкові. Прочі робітники мовчали.  — Га, драби, лайдаки! — гримав будовничий. — О, або він стоїть о роботу! Він би  лиш лежав горі животом, як тота свиня в болоті. Але пождіть-но ви, навчу я вас  порядку! Не такі у мене станете! А то урвителі! — І, ще весь телепаючись зі злості та  клонучи всю  голоту , будовничий пішов назад до панського товариства.  В буді тим часом ішло дуже весело і гойно. По перекусці слуги позбирали миски і  тарелі, а натомість понаставляли фляшок з вином і чарок. Чарки кружили живо. Вино  звільна розпутувало язики, розбуджувало веселість та гомін. Пахучий дим з дорогих  цигар клубився понад головами до дощаної стелі, плив тонкою струйкою крізь  прорізане вікно. Слуги Леонові крутилися посеред гостей, подаючи їм, чого хто  забажав. Гості одні сиділи купками, другі стояли або ходили, балакаючи, жартуючи або  торгуючись. Леон не покидав Германа. Він нині перший раз ближче зійшовся з тим  найбільшим бориславським тузом і почув до нього якусь дивну приязнь. Досі вони  стояли против себе, як вороги, доперва два роки тому прибув до Борислава з готовим і  чималим капіталом. Він був більше образований від Германа, добре знався на купецтві,  читав деякі книжки гірничі і думав, що досить йому тільки явитись в Бориславі, а усе  покориться перед ним, і він стане самовладним паном. Він наперед укладав собі плани,  як то він закупить дешево обширні і найвідповідніші до копання частки грунту, як  позаводить собі машини для скоршого і дешевшого видобутку земляних скарбів, як  піднесе цілий нафтовий промисл і своєю волею буде піднімати і опускати ціни на всіх  торгах. Між тим показалося на ділі зовсім не те. В Бориславі були вже свої сили, і то  сили такі, з котрими йому нелегко було мірятись, а найбільшою такою силою був  Герман. Леон зразу лютився, побачивши, з якою нетайною неохотою приймають його  давні бориславські предприємці. Особливо Герман, той простий, невчений жидонучкар,  був для нього сіллю в оці, і він старався все і всюди, де тільки міг, щипати його, а в  товаристві ніколи не переминув поза звичайною чемністю показати Германові свою  духовну вищість. Герман знов мало робив собі з дотинків Леона, а шарпав його на полі  інтересів: перехапував частки, котрі хотів купувати Леон, переймав його щонайліпших  робітників, а при всім тім Леонові все показував такий вид, буцімто й нічого не знає.  Сього було замного для Леона. Він побачив, що таким способом не дійде ні до чого.  Правда досі в Бориславі йому щастилося: він надибав на кілька багатих жил воску,  кип'ячка тож в многих ямах ішла добре; але Леон справедливо боявся, що не завсігди  щастя буде йому прихильне, що, може, часом і відвернеться від нього, а на такий  случай ліпше мати сильних приятелів, ніж сильних ворогів. А тут ще й те причинилося,  що по смерті жінки Леон забажав з часом осісти супокійно, утвердитися, пустити  коріння в грунт і уживати на старість плодів свого неспокійного, запопадливого життя і  забезпечити хороше життя своїй вдиначці. Тут уже конечна річ — мати кружок  приятелів, а не ворогів. При тім же він зачув, що у Германа с син-єдинак у Львові в  практиці купецькій, — і думка його прямо стрілила туди: Германів син і його Фанні —  то пара; два найбільші силачі по капіталу, замість боротися і підкопувати один другого,  сходяться, зв'язані тісним і вузлом родинним, і думка Леонова будувала золоті замки на  тій тривкій підвалині.  — Бачите, дорогий сусідо, — говорив він до Германа, — сам не знаю, що таке, що  так мені дуже затужилося за своїм спокійним, тихим і щасливим пристановком. А то  досі чоловік був, як та перелетна птиця: то тут, то там. Ні, пора вспокоїтися!  — І я то кажу, — сказав Герман, що чинився, немов тая бесіда дуже його займає.  — Не дав мені бог сина так, як вам, — га, але є у мене дочка, сердешна дитина.  Бачити її щасливою, з любим чоловіком, в крузі діточок — ох, то єдина ціль мого  життя...  — Дасть бог, що й теє вам сповниться.  — Га, я дуже того бажаю... Ах, і ще так кружок добрих приятелів, таких, як ви,  любий сусідо, — ні, більше би мені нічо до щастя не хибувало...  — Ну, щодо мене, — сказав, усміхаючись, Герман, — я з Дрогобича не втечу, мене  можете мати завсігди на свої услуги.  — О, я знаю, — сказав Леон і кріпко стиснув Германову руку, — я знаю, що ви  щирий, добрий чоловік! Не повірите, як я віддавна бажав з вами ближче  познакомитися... А що ж ваш син? Правда, я не маю честі знати його лично, але він  уже наперед милий мені і дорогий, як своя власна дитина.  Герман трохи скривився на згадку про сина, мов нараз в медівнику схрупнув зерно  перцю.  — Мій син, — сказав він неохітно, — дякую вам за ласкаве запитання! От, працює,  що може.  — Ну, того й не кажіть! — скрикнув Леон. — Я й сам знаю, що син такого батька,  певно, й хвилі не просидить дармо! Ех, дорогий сусідо, який би я був щасливий, якби-то  ми могли взятися оба докупи, зійтися близько у всім так, щоби... — Він урвав і глядів на  Германа, а Герман на нього, не вгадуючи, куди той цілить.  — Знаєте, — почав знов Леон, — нинішній день такий великий і щасливий для  мене...  Саме серед тої розмови оба бесідники встали і підійшли до вікна, бо в буді  зробилось душно. Герман виглянув у вікно надвір. Ледве відступив від вікна, коли нараз  кусень цегли, мов стріла, влетів крізь вікно саме туди, де стояв Герман. І якраз, коли  Леон говорив про велике нинішнє щастя, цегла гепнула перед ним на стіл, в купу  склянок. Болісно дзенькнуло і розприслося скло, а цегла полетіла далі і, ударившися  ще о противну стіну, впала на землю. Всі позривалися з місць, а Герман поблід мов  полотно: він догадувався, що цегла вимірена була в нього.  — Що се? Що се? Хто се такий? — почулися тривожні крики. Леон, Герман і ще  деякі гості вилетіли надвір. Надворі тож крик.  — А лапай-но го, драба якогось! — кричав з усієї моці майстер.  — Хто ту цеглою кидаєсь? — крикнув і собі ж Леон. •  — А он, прошу пана, якийсь драбуга-вуглярчук. Плентався ту по улиці, зазирав,  зазирав, а далі, як побачив отого пана (показав на Германа) у вікні, та за цеглу, — як  фурить, та втеки! Лапай го, лапай та на поліцію! — обернувся, заорав майстер до двох  робітників, що гнали долів Зеленою улицею за утікаючим вуглярчуком в чорній, як  смола, сорочці і в такій же опинці.  — Овва, то бестія втікає! Не здогонять! — говорив майстер.  Робітники, що гнали за хлопаком, також, здається, були тої гадки, бо зупинилися  задихані. Але один схилився, підняв камінь і шпурнув ним за утікаючим, що вже якраз  був на скруті. Камінь вцілив вуглярчука в саму п'яту, і той, почувши біль, скрикнув, як  скажений, і щез за муром. Крик той дивно вразив Германа.  — Ей, а се що за хлопак? — спитав він. Ніхто не знав вуглярчука. Але Леон глянув  на Германца і аж злякався.  — Мій боже, а вам що таке? *  — Нічо, нічо, — відказав Герман, — то, відай, від задухи. Щось мя ту, у грудях,  стисло. Але той голос, той голос... якийсь такий дивний...  Леон не міг поняти, чим дивний той голос. Йому він видався зовсім звичайним. І  Герман не вмів витолкувати собі, що се за голос, — йому здавалось, що він десь чув  його, але де, не знав. То тільки знав, що якоюсь таємною, недослідимою силою голос  той збентежив у нім якісь страшні, давно забуті вражіння, якусь бурю, котрої сліди ще  не загладились в його серці. Але що се такого, і як воно взялося, і як було зв'язане з  тим диким, болісним викриком удареного вуглярчука, сього не міг Герман собі  вияснити.  Леон між гим взяв його попід руки і повів в сад, під тінисті дерева, на пахучу  високу траву. Холоднавий, свіжий воздух живо вспокоїв Германа, і Леон зачав йому  знов говорити про свої бажання і надії:  — Ах, як горячо я віддавна ждав такого дня, як нинішній! Як я бажав, щоб від нього  починалася нова, спокійна, щаслива доба мого життя! Щоб в нім на всі боки  понав'язувались для мене щасливі вузли! І ось прийшов той день, надії мої збулися,  вузли нав'язані, крім одного і найважнішого... Ах, а ви, дорогий сусідо і приятелю, ви  зробили б мене найщасливішим чоловіком у світі, якби помогли мені нав'язати той  послідній, найважливіший вузол!..  — Я? — спитав здивований Герман, — Який же то вузол?  — Що ту довго говорити, — сказав Леон і взяв Германа за обі руки, — моє  найглубше, сердечне бажання, щоб наші діти, моя Фанні і ваш Готліб, були пара!  Герман мовчав. Думка ся не була для нього несподіванкою, але все-таки його се  троха дивно діткнуло, що від Леона першого почув ее предложения.  — Що ж ви, пристаєте? — спитав Леон.  — Гм, не знаю, як би то... — сказав нерішучо Герман.  — Ви вагуєтесь? Не вагуйтесь, дорогий сусідо! Хіба ж не видите тих користей, які з  такого сполучення сплинуть на нас? Візьміть лиш то: ми оба, дві перші, смію сказати,  сили бориславські, ' ми оба разом, споріднені, зв'язані докупи, — хто тоді опреся нам?  Всі підуть за нашою волею, а хто не схоче, той за одним нашим замахом упаде в порох!  Подумайте: ми тоді пани цілого нафтового торгу, ми визначуєм ціни, закупуєм  околичні села, ліси, каменоломи та копальнії Ціла околиця в наших руках. Не тілько  торгові і промислові, але і політичні діла околиці в наших руках. Всі вибори йдуть, як  ми хочемо, посли і репрезентанти говорять, що ми кажемо, боронять наших інтересів,  пани і графи дбають о нашу ласку!.. Чи ви понимаете? Ми сила, і доки держатись  будемо разом, доти ніхто против нас не встоїть! — І, розогнений власними словами,  Леон кинувся обіймати Германа.  — Пристаєте, дорогий приятелю, брате? — скрикнув Леон.  — Пристаю, — сказав Герман, — тілько не знаю, як моя жінка.  — Що, ваша чесна і розумна жінка мала б не хотіти щастя для свого сина і для моєї  дитини? Ні, то не може бути! Ходім, ходім до неї. Я нині ще мушу залагодити се важне  діло, і, скоро розійдуться гості, підем оба, представимо, поговоримо...  — Вона дуже любить свого сина, то правда. Але мені здався, що й вона кращої  партії для нього не найде від вашої Фанні, — сказав Герман.  — Ах, дорогий приятелю! — скрикнув урадуваний Леон. — Що за щастя для мене  нинішнього дня! Боже, що за щастя! Підем, підем!  II  Рука об руку йшли два приятелі Бориславським трактом до Германового  помешкання. Говорив більше jIeoH. Він був чоловік дуже вразливий і живо переймався  всякою думкою. НевтомимсГрозточував він перед Германом щораз нові картини їх  будущої величі й сили. Все з його уст ішло, мов медом посолоджене, всі трудності так і  щезали, мов сніг від сонця. Практичний і холодний, Герман зразу не дуже подавався на  ті золоті гори, але чим далі, тим більше Леон потягав і його за собою, і в його  недовірливій голові звільна зачало також ворушитись питання:  А що ж, хіба ж се не  може бути?..   З своїм сином Готлібом він здавна мав тілько гризоти та клопотів, що навіть ніколи  не прийшло йому на думку ждати з нього чого-небудь путнього на будуще, не то вже  будувати такі високолетні плани. От і недавно купець, у котрого Готліб від двох літ був  на практиці, писав до нього, може, Сотий раз, що Готліб зле справується, діла не  пильнує, гроші, прислані з дому, розкидає, мов безумний, над другими суб'єктами  збиткується і бог зна яких дурниць не виробляє.  З жалем признати мушу, — писав далі  купець, — що його дволітній побит в моїм закладі не приніс для нього майже ніякої  користі. Його знання в купецтві тепер таке саме, як було й спочатку...  Все те мимоволі  насувалось Германові на думку тепер, коли Леон такими заманчивими красками  малював йому будучність їх  домів  за полученням Готліба з Фанні.  Ще доки я жию, —  думав Герман, — то, може, воно буде якось іти, але відтак?  Щоб Готліб змінився,  поправився, на те треба хіба якого чуда, котрого Герман не надіявся. Але все-таки він  слухав Леонові бесіди, звільна піддавався її чаруючому впливові, немов на легкім човні  пускався на тихе, лагідно-хвилююче, вечірнім блиском озолочене море, і йому робилось  якось так легко, любо, немов і справді вже сповнюються його найсміліші надії.  А що ж,  хіба ж се не може бути?  — думалось йому, і на нього находила якась певність, немов  усе те не тільки може бути, але й справді буде, мусить бути.  За той час оба приятелі від ринку зійшли вже долів, на місток, відки улиця почала  знов підійматися догори, поміж двома рядами високих ясенів, поки не урвалася  наверху, де блискучий позолочений хрест меркотів до сонця. Тут же за мостом направо  починався обширний сад, обмурований високим муром. Далі мур кінчився, замість  нього йшли штахети з дубових лат в мурованих стовпах з блискучими чорними  наголовниками з поливаної глини. За тими штахетами був уже не сад, але огородець  цвітовий, досить запущений, окружаючий старосвітський, безповерховий, а зато  широко розложений дім під гонтами. Від улиці вела до нього широка в'їздова брама і  побіч невеличка хвірточка для пішоходів. То була Германова осела Тут він жив від  кількох літ, хоть мав ще і;ілька домів по інших частях міста і три каменипі в ринку. Всі  ті будинки він випускав у наем, а сам не мав охоти рушатись із сього старосвітського  вигідного гнізда. Дім сей разом з великим садом, огородом, подвір'ям, стайнями і  всякими знадобами він закупив від вдови по однім польськім пану з великого роду. Пан  той давніше мав великі маєтки, кілька сіл околичних. Але найбільша часть того маєтку  пішла на підпирання нещасливої революції в 1831 р.; що лишилося опісля, було  потрачено в довголітніх процесах о якесь наслідство, так що по скасуванні панщини  давній дідич очутився немов на льоду і не міг назвати своїм нічого, крім сього одного  дому з садом та парою коней. Тут він і дожив свого віку в затишші, а по його смерті  жінка спродала й сей послідній шматок давньої величі і забралася з тих сторін. Замість  старого польського дідича настав новий пан в тих мурах — Герман. Він тоді іно що  почав поростати в пір'я; закуп того дому був перший крок до його пізнішого багатства;  може, для того він і звикся так із тим старим житлом.  Впрочім, Германа мало займало внутрішнє уладження дому, — тим менше займав  його сад, в котрім давній властивець просиджував, бувало, ціле літо і в котрім, як  говорили в сусідстві, і тепер ще не раз місячної ночі мож було видіти його високу стать  з довгими вусами і білим, як молоко, волоссям, бродячу в густій високій траві, — мож  було видіти, як він оглядає кожде дерево, мов старого знакомого, часом заламує руки  або зітхає важко. Герман хоть і чув ті слухи, сміявся з них, але до саду все-таки його не  тягло. Він вдоволився тим, що кождої весни почислив дерева і відтак випускав сад в  аренду садівникові, сам же до нього мало коли й заглядав.  І в самім домі Герман мало які поробив аміни. Старосвітські меблі оббито новим  репсом, замість старопольських великих печей помуровано нові, кахлеві, між вікнами  повітано великі дзеркала, та й годі. На стінах, побіч деяких нових штихів, висіли  почорнілі від старості портрети давніх польських магнатів, з густими бровами, грізними  вусами і оголеними лобами. Дивно виглядала тота суміш старосвіччини з невмілими і  немов случайними пробами новини, але Германа се мало обходило, він і так занятий  був іншима, важнішими ділами, його завдання було — громадити, а не уживати, і він  громадив, збира, множив, докладав з якимось гарячковим поспіхом, не дбаючи, хто  буде користуватись його надбанням;  — От і моє гніздо! — сказав Герман, отворяючи хвіртку і впускаючи Леона наперед.  Леон перший раз нині вступав в його пороги.  — Ах, як ту вигідно, як ту простірно! — скрикував хвиля від хвилі з чемною  пересадою Леон, обзираючись по подвір'ї. Подвір'я було виложене плитами.  Насередині була кирниця під дашком, з великим колесом на два відра. Далі збоку  видно було стайню, а побіч неї вхід до саду.  — Простірно-то простірно, — відказав Герман, — але, правду кажучи, троха мов  пусто. Видите, чоловік уже в таких літах, коли йому не досить себе самого, коли рад би  бачитися серед цілої купи маленьких, веселеньких...  — О, так, так, — перервав Леон, — се іменно й мені зараз прийшло на думку.  Справді, що ту жити серед купи молодого потомства, то був би рай, правдивий рай!..  — А тепер що? — говорив далі Герман. — Син наш у Львові... Ну, треба, щоби  молодий чоловік замолоду чогось навчився...  — Певно, певно!  — А ми з жінкою, двое нас, а ще вона хоровита... признайте, що часом чоловікові  прикро робиться.  Вони ввійшли до покоїв.  — Правда? — казав Герман. — Тихо, як в могилі... Слуг не держимо много: візник,  кухарка та й покоївка, більше нам не треба. І так ту цілий день. Мене звичайно й так  рідко коли дома видають, все діла.  — Ой так, так, — сказав Леон, — важке наше життя. Говорять: що хибує  капіталістові, — нероба, жие собі та гроші згортує. А тут би вони поглянули, пожили  кілька день нашим життям, то, певно би, відкинулися й тих капіталів, і того життя.  — О, певно, ручу вам! — потвердив Герман. — Хоть в тій хвилі й мигнула йому по  голові збиточна думка, що прецінь при всій тій тяжкості, при всіх недогодах життя  якось ні один капіталіст не кинув ще добровільно свого маєтку ані не помінявся ним за  палицю й торби жебрацькі.  Герман перейшов із своїм гостем уже три покої. Всюди було тихо і пусто. Він шукав  своєї жінки, але не міг її доглянути. Перейшли до четвертого покою, обширного, як  маштарня. Герман озирнувся, і тут не було нікого.  — Що за диво, де вона поділася? — сказав півголосом Герман, коли втім із  сусіднього покою, спальні його жінки, почулось йому щось, немов голосне хлипання.  — А се що? — сказав він, прислухуючись.  — Чи не плаче хтось? — сказав, і собі ж наслухуючи, Леон.  — Будьте ласкаві, коханий сусідо, сядьте ту, спочиньте хвильку, ось, прошу,  перегляньте альбум моїх знакомих, може, побачите й собі знакомі лиця... І перепрашаю  вас, що вийду на хвильку, погляну, що се такого...  — Але ж прошу, прошу, — відказав Леон, сідаючи на кріслі коло круглого стола. Він  узяв альбум дорук, але не мав охоти переглядати його. Хвилю сидів без руху і думки.  Розігравша хвиля його фантазії нараз ізсякла, втихла під впливом сеї тиші, сього немов  могильного холоду, який панував в тім домі. Він сам не знав, чому ся тиша йому не  подобалась.  — Тьфу до чорта, якась мов розбійницька коршма, аж чоловікові моторошно!..  Здаєтся, що от-от хтось випаде з-за дверей і вхопить тя за горло. А ще й, ті образи, такі  глупі морди! Тьфу, я би того й на хвилю не стерпів. А йому що, жиє собі, як миш в  ходаці, та й не дбає ні про що!..  Він почав прислухуватись, що діється в сусіднім покої, де пішов Герман, але не чув  зразу нічого більше, як все те ж саме хлипання.  — Добрий знак на початок... — воркотів він далі. — Входжу сюда з такими надіями,  а ту якась мара чи конає, чи що... То, певно, вона сама. Чув я, що гадра послідня... Та  що діяти, для інтересу треба в'язатися й з такими!  Знов слухає. Гомін. Се Герман говорить щось, але що — не чути. Шелест якийсь.  Мовчанка. Знов гомін і хлипання. Нараз луск, мов удар чимось твердим о підлогу, і  проразливий жіночий крик:  Розбійнику! Кровопийце! Проч мені з очей! Проч, най тя  не виджу на свої очі!   Леон аж підвергся на кріслі. Що се такого? Він почав слухати далі, але тепер уже  за писком та стукотом не міг розібрати слів. Міркував тільки, що якісь страшні  прокляття, наруга і обвини градом летять на Германову голову, але за що, про що, того  не знав.  Не знав сього і Герман! Увійшовши до жінчиної спальні, побачив, як вона,  розкидана і розхристана, лежала на софі з видом конаючої і хлипала, З її очей текли  сльози і промочили вже широкий кружок на обої софи. Герман зчудувався і не знав, що  думати на такий вид. Жінка, бачилось, не запримітила його входу, не рушалась, тільки  груди її то підносилися, то опадали поривисто, мов у великій натузі. Герман боявся  підступати до неї, знаючи її круті норови, але далі зібрався на відвагу.  — Рифко, Рифко! — сказав він стиха, зближаючись до неї.  — Чо .хочеш? — спитала вона, бистро повертаючи головою.  — Що тобі сталося? Чого плачеш?  — Чо хочеш? — повторила вона з притиском. — Хто ту з тобою прийшов?  — Та ніхто не прийшов. Ади, нікого нема.  — Не бреши! Я чула, що вас два. Хто то такий?  — Леон Гаммершляг.  — А він за чим?  — Таж знаєш, у нього нині закладини були, просив мене...  — Але за чим його сюда принесло?  — Слухай, Рифко, — почав Герман, видячи, що вона немов утихомирилась трохи. —  Леон — багатий чоловік, добрий чоловік, голова неабияка...  — Чи кажеш ти раз, чого він ту прийшов, чи ні? — перебила його Рифка, стискаючи  кулаки.  — Адже чувш, що кажу. Тілько послухай. Леон, кажу, багатий чоловік. А жінки у  нього нема, тілько одна донька. Чуєш, Рифко, ти знаєш його доньку Фанні? Правда, що  дівчина нічого?  — Ну?  — Знаєш, що каже Леон?  Сусідо, — каже, — у мене одна донька, а у вас один  син...   Герман не скінчив. На згадку про сина Рнфка посиніла, задрижала вся, а відтак,  шпурнувши набік стільчик з-під ніг, випрямилася і крикнула:  — Розбійнику! Кровопійце! Проч від мене! Проч з-перед моїх очей..  Герман остовпів. Він не знав, що се сталося з Рифкою, і лепетів лишень раз за  разом:  — .Але ж, Рифко, що тобі? Що ти робиш, Рифко?..  — Проч мені з очей, потворо! — верещала Рифка. — Щоби тя бог тяжко побив та  покарав! Щоби ся земля під тобов розступила! Іди геть від мене! Ти, ти говориш мені  про сина! Ти мав сина? Ти мав коли серце?..  — Але ж, Рифко, що з тобою сталося? Послухай!..  — Нічого мені від тебе слухати, кате! Щоби й бог тебе не вислухав на своїм суді! А  хіба ти слухав мене, як я говорила: не треба дитину мучити школою, не треба дитину  торопити проклятою практикою... А ти ні та й ні! Тепер маєш, маєш, чого-сь хотів!  — Ну, що сталося, Рифко? Я ні о чім не знаю!  — Не знаєш? Га, не знав би ти, що нині за день, нелюде якийсь. На, поглянь,  дізнайся! На! — І вона кинула йому лист паперу. Герман дрижачими руками взяв  пім'яте, слізьми промочене письмо, між тим коли Рифка, немов утомлена, важко  дишучи, знов упала на софу, закрила лице долонями і тяжко плакала.  Письмо було зі Львова, від купця, у котрого практикував Готліб. Герман,  муркотячи, читав:  Високоповажний пане! Сам не знаю, від чого зачати і як розповісти  о тім, що тут у нас сталося. Ваш син, Готліб, уже три дні тому пропав, і всякі  пошукування були дармі. Доперва нині рано удалось поліції найти його одіж, звиту  докупи, в корчах на Пелчинськіи горі. Його ж самого досі ані сліду. Догадка була, чи не  втопився в ставі, але досі не можна було дошукатись тіла. Приїжджайте якнайшвидше,  може, удасться нам викрити, що з ним сталося. Впрочім, коли б дещо викрилося, заким  ще ви дістанете се письмо, донесу телеграфічно!.  Герман зирнув на дату письма: ще передучора! А телеграми не було, — значить,  нічого! Він довгу хвилю стояв мов остовпілий, сам не знаючи, що з ним діється. Рифчин  голосний плач знов його протверезив.  — Видиш, видиш, — кричала вона, — до чого ти довів свою дитину! Втопився мій  синочок, втопився мій Готліб!.. І чому тебе замість нього не залляла твоя проклята  кип'ячка в якій-де бориславській безодні!..  — Боже мій, — сказав Герман, — жінко, .май же розум, хіба ж я тому винен?  — Не ти винен? А хто ж такий? Може, я? Іди, людоїде, но говори нічого, не стій, їдь  до Львова, може, ще де як мож буде його вирятувати або хоть тіло віднайти!.. Боже,  боже, за що ти мене таким чоловіком покарав, що свою власну дитину в гріб ввігнав! Та  й коби ще тих дітей у нього много! А то одно-однісеньке було, та й того нема!.. Ой-ой-  ой, голово моя, розпукнися!..  — Та цить же, Рифко, чень, ще не так зле, як написано. Чуєш, що одну тілько одіж  знайшли! А одіж що? Одіж міг скинути...  — А скинув би ти з себе шкіру твою погану!.. Ти ще мені договорюєш, дорізуєш  мене, нелюде! О, я знаю, що тебе то мало обходить, що твого сина десь там у воді риби  їдять! Тобі що! Але я! Моє серце краєся, моє серце чув, що все пропало, нема мого  синочка золотого, нема, нема!..  Герман бачив, що з жінкою ніщо говорити, бо й так до ладу з нею не договоришся.  Він кинувся чим борше наказати візникові, щоб збирався в дорогу, запрягав коні. Тоді  до Дрогобича не було ще залізниці. Хотячи їхати до Львова, треба було возом їхати до  Стрия, бо аж відтам ішла залізниця до Львова.  Проходячії через великий покій, Герман зирнув набік і побачив Леона, котрий усе  ще сидів на кріслі, мов на терню, чув розмову, переривану наглими вибухами плачу або  хлипання, але все ще не знав, що таке сталося з його  сусідами  і що воно значиться.  Герман аж тепер пригадав собі Леона, про котрого за криком жінки та власним  нещастям зовсім був позабув.  — А, коханий сусідо, — сказав він, зближаючись до Леона, — даруйте, але  нещастя...  — Боже, що з вами сталося? — скрикнув Леон. — Ви бліді як полотно, дрожите,  ваша жінка плаче, що се таке?  — Ех, і не питайте, — сказав стиха Герман, — нещастя, мов грім з ясного неба,  спало на наш дім, і то так несподівано, що я ще й досі не знаю, чи то все мені сниться,  чи дійсна правда.  — Але кажіть же, боже мій, — і нема ніякої ради?  — Яка на те рада! Хто воскресить мертвого!.. Пропало, пропало моє щастя, моя  надія!  — Мертвого?  — Отак! Мій син, мій Готліб, не жиє вже!  — Готліб! Що ви кажете? Чи се може бути?  — Пише зі Львова його принципал, що пропав десь. Кілька днів не мож було  відшукати й найменшого сліду, аж вкінці поліція найшла його одіж в корчах на  Пелчинській горі.  — А тіло?  — Ні, тіла не найдено.  — Ах, то, може, ще він жиє!  — Тяжко, коханий сусідо! Я й сам так думав зразу. Але далі, розваживши його  характер і все... все... я стратив надію! Ні, не бачити вже мені йоте, не бачити!..  Аж тепер, коли Герман улегшив своє серце тим оповіданням, з його очей потекли  сльози. Він хоть і знав, що син його був зіпсутий і напівбезумний, все-таки знав також,  що се його єдиний син, нащадник його маєтку. А ще саме нинішнього дня Леон  вколисав був його серце такими солодкими надіями. Він починав уже думати, що хоть і  сам Готліб не поправиться, то, може, гарна, розумна жінка, Фанні, зуміє бодай  здержувати його примхи, взвичаїти його поволі до спокійного, розумного життя. А  тепер нараз усе пирсло, мов булька на воді. Послідні ниточки любові вітцівської і сильні  ниті самолюбства в його серці заболіли нараз — і він заплакав. Леон кинувся потішати  його:  — Ах, коханий сусідо, не плачте! — говорив він. — Я знаю напевно, що ваш Готліб  живий, що ще будете мати з нього потіху. Лиш не дайтеся підточувати тузі. Твердості,  відваги! Нам, людям сильним, капіталістам, стоячим напереді свого часу, треба все  бути твердими і незрушимими!  Герман хитав головою на тоту бесіду.  — : Що мені з того? — відказав він сумно. — Пощо мені тепер сили, капіталу, коли  нема кому ним користуватися. А я — застарий уже!..  — Ні, не тратьте надії, не тратьте надії! — вговорював Леон, — Лиш швидко їдьте до  Львова, — я вам ручу, що вам удасться його відшукати.  — О, коб-то бог дав, коб-то бог дав! — скрикнув Герман. — Правда ваша, поїду,  мушу віднайти його, живого чи вмерлого!  — Ні, не вмерлого, а живого, — підхопив Леон. — І вже не лишайте його там, у того  якогось купця, а привезіть сюда, всім нам на втіху, на радість! Так, коханий сусідо,  так!..  В тій хвилі створилися двері зо спальні і до покою ввійшла Рифка, ще заплакана і  вся червона, мов грань, її товсте, широке лице спалахнуло гнівом, коли побачила  Леона. І Леон собі ж почувся якось не в своїй тарілці, коли побачив Германиху, високу,  товсту і грізну, як жива кара божа. Але, криючи своє замішання, він в пересадній  чемності підбіг до неї, вклонився, протягнув лице для вираження смутку і вже отворив  уста, щоб заговорити, коли Германиха, згірдно оглянувши його від стіп до голови,  коротко, але голосно спитала:  — А ти чо ту хочеш, заволоко?  Леон став ні в дві ні в три на таке привітання. Далі на лиці його появилася холодна,  силувана усмішка, і, ще раз кланяючись, він зачав:  — Справді, ласкава пані, дуже мені жаль, що я в таку невластиву пору...  — Але я питаю, чого ту потребуєш? — крикнула Рифка і глянула на нього з таким  гнівом і погордою, що Леонові аж страшно зробилося, і він мимоволі мотнувся взад.  — Але ж перепрашаю, — сказав він, ще не тратячи відваги, — ми ту от з вашим  мужем, а моїм дорогим товаришем, укладали плани, — ах, які хороші плани, о нашій  будущині, — і я вірю твердо, що бог нам допоможе діждати ще їх справдження!  — Вам? Бог допоможе? Людоїди якісь, дводушники! — воркотіла Рифка, а далі,  немов оснувата, підоймила затиснуті кулаки вгору і кинулась на перепудженого Леона.  — Не підеш ти ми з дому, душогубе! — кричала вона. — Ти ще смієш роздирати моє  серце, говорити мені свої дурниці, коли мій син через вас і ваші прокдяті..; гроші зо  світу пропав!.. Проч ми з хати! Проч! А як ще раз поважишся ту вказатися, то ти видру  ті безвстидні, гадючі очі! Розумієш?..  Леон зблід, скулився під градом тих слів і, не зводячи очей з грізної прояви,  взадгузь ступав ід дверям.  — Але ж, жінко, Рифко, — вмішався Герман, — що тобі сталося? За що ображаєш  нашого доброго сусіда? А чень, воно ще все не так, чень, наш Готліб жиє і все те, о чім  ми говорили, може сповнитися?  Герман надіявся тим потішити Рифку; показалось, що тільки дужче розлютив її на  бідного Леона.  — А хоть би й так було, — крикнула вона, — то я волю десять раз побачити його  мертвим, ніж бачити отсього поганина своїм сватом! Ні, ніколи, доки я жию, ніколи  того не буде!  Оба мужчини стали хвилю мов задеревілі, не знаючи, що сталося Рифці і відки  взялась у неї така встекла злість на Леона. А коли Рифка не переставала кричати,  кидатися і прогонювати Леона з свого дому, той, скулившися і натиснувши циліндер на  голову, вилетів з негостинних покоїв на подвір'я, на вулицю і, не обзираючись, дрижачи  весь з несподіваного зрушення, пішов до міста.  — Боже, тота жінка справді здуріла! — воркотів він. — І вона мала бути свекрухою  моєї Фанні? Таже вона, гадина сороката, заїла б її за один день! Щастя моє, що так  сталося, що того... їх сина десь вирвало! Тьфу, не хочу мати з ними ніякого діла!..  Так Леон воркотів і спльовував дорогою. Йому аж тепер стало розумно, чому прочі  багачі уникають Германа, нерадо бувають в його домі і, крім торгових та грошових, не  мають з ним ніяких зносин. Але все-таки прикро було Леонові, що так сталося: жаль  йому було тих блискучих надій і планів, котрими недавно й сам —упивався. Та тільки ж  голова його плідна була на такі плани, а коли розпався один, він не довго жалував за  ним, але швидко хапався другого. І тепер він живо покинув недавні мрії і старався  вжитися в тоту думку, що  працювати  йому надалі не у спілці з Германом, але самому,  без Германа або й против Германа.  Против! А! — думав він. — До того, певно,  незадовго всилує мя й сам Герман, буде тепер старався ще більше шкодити мені .  Леон і сам не знав, для чого се видалось йому конечним, щоб Герман тепер мусив  ворогувати з ним. ін і сам перед собою не був би одверто признався до того, що  перекидав на Германа свою думку, що в серці його закипає якась дика неприязнь до  Германа за образу, дізнану в його домі, за обалення його блискучих планів. Леон і сам  собі не признавався, що се він іменно рад би був тепер шкодити Германові, показати  йому свою силу,  навчити його розуму . Він не входив в причини, але вдумувався тільки  в саму боротьбу, старався наперед представити собі її тисячні случайності, підходи,  невдачі, щоб завчасу против них забезпечитися, щоб Германові впоперек дороги  навести як мож більше завад і некорисних обставин. І в міру того як хід його ставався  повільніший, він чимраз глибше затоплювався в свої думки, чимраз тяжчі невдачі і  страти наводив на Германа, упокорював того товстенького, спокійного, мов муром  обведеного, багача, наводив на нього тривогу, аж вкінці — перед самим входом до дому  — обалив його зовсім і враз з його скаженою жінкою вигнав з посліднього закутка — з  дому на Бориславськім тракті.  — А, так вам треба! — шепнув він, немов радуючись їх розпуці, — Аби-сь знала,  чарівнице, як мені видряпувати очі!  В той самий час, коли Леон, затоплений в своїх мріях, радувався з цілковитого  упадку дому Гольдкремерів і забирався до обраховування користей, які спадуть на  нього з тої великої побіди, Герман сам в кареті вихром імчав улицями Дрогобича на  Стрийський тракт. Він був іще зовсім блідий лицем, хвиля від хвилі почував якийсь  холод за спиною і легку дрож в тілі, а в голові його думки мутились, і перевертались,  мов вода на млиновім колесі. Нещастя впало на нього так несподівано, та й ще нещастя  таке дивне та непрослідиме, що він вкінці порішив — не думати нічогісінько і ждати  терпеливо, що з того усього вийде. Він постановив собі пробути кілька днів у Львові і  ужити всіх можливих способів, щоби винайти сина і вияснити всю справу, чому і куди  вів пропав. За кілька днів він мусив їхати до Відня, куди його один торговий приятель  телеграмою зазвав для залагодження важного діла, тикаючого нафтового промислу в  Бориславі. Коли б, отже, в тих кількох диях не удалось йому у Львові добитися свого, то  він рішив лишити справу в руках поліції, а сам таки їхати до Відня. Правда, жінка не  казала йому вертати без сина, живого чи мертвого, — а о їзді до Відня в  нафтових   ділах вона й чути не хотіла, — але що жінка розуміє! Або ж то вона знає, що Герман  хоть буде сам у Львові, а Готліба може й не відшукати, а гроші і без нього своє  зроблять, коли ще можна що-небудь зробити. А в Відні йому бути ковче треба, там діло  без нього не піде. Таке роздумував Герман, котячись у кареті бистро гостинцем до  Стрия. Хвиляста підгірська околиця пересувалась перед ним, не лишаючи в душі його  ніякого сліду. Він ждав нетерпеливо, коли перед ним забіліються вежі Стрия; його  нудили безконечні ряди беріз та рябин, посаджені по обох боках гостинця; він звільна  почав успокоюватися, хитатися від одної стінки карети до другої, а вкінці, прилягти  лицем до подушки, заснув.  По виїзді Германа Рифка кинулася анов на софу, хлипаючи та втираючи сльози, і  кілько разів кинула очима на нещасне письмо зо Львова, тілько разів сльози наново  починали плисти з її очей. Сльози лагодили її жаль, розливали всякі думки, вона  давала уноситись їм, мов тихим хвилям, не думаючи, куди вони несуть її. Хлипаючи та  обтираючи сльози, вона забулась зовсім, забувала навіть про Готліба, про лист, про  свое горе і чула тільки пливучі холодніючі сльози.  Де ділись ті часи, коли' Рифка була бідною, робочою дівчиною? Де ділась тогочасна  Рифка, проворна, працьовита, жартівлива і вдоволена тим, що мала? Ті часи і тота  Рифка згинули безслідно, затерлися навіть в замороченій пам'яті теперішньої Рифки!..  Двадцять літ минуло, коли вона, здорова, крепка, робуча дівчина, одного хорошого  вечора стрінулась случайно на улиці з бідним либаком — Германом-Гольдкремером.  Вони розговорилися, познакомились. Герман тоді починав непевним ще кроком іти до  багатства; він мав зобов'язання при ліверунку до цісарського депо, і вже близько було  йому все стратити, бо не стало йому грошей, щоб довершити все, до чого був  зобов'язався. Почувши, що Рифка має зложених трохи грошей на віно, він сквапно  оженився з нею, підрятував тим віном своє діло і добився великих зисків. Щастя  усміхнулось йому і відтоді вже його не покидало. Багатство плило до його рук, і чим  більше нагромаджувалось, тим менше були страти, тим певніші зиски. Герман увесь  віддався тій погоні за багатством;  Рифка тепер для нього стала п'ятим колесом у возі; він рідко бував дома, а як коли  й завернув, то уникав її чим далі, то більше. І недаремно. Рифка змінилась за ті літа  дуже, і змінилась не на користь собі, хоть, певно, без своєї вини. Можна сказати, що  Германове багатство заїло її, підточило її моральну істоту. Зроду сильна й здорова, вона  потребувала руху, роботи, діла, котрим би могла занятися. Доки жила в бідності, доти  такого діла їй не хибло. Вона служила у багатших жидів, заробляла всіляко, щоб  продержати себе і свою тітку, єдину своячку, що їй осталась після холери. Розуміється,  що звичаєм убогих жидів, вона не одержала ніякого, навіть звичайного хайдерського  образования. Тяжке життя і праця, звичайно одностайна і механічна, розвинули її силу,  її тіло, але зовсім не ткнули її думки. Вона виросла в круглій невідомості і темноті  духовій, не мала навіть тої природної спосібності та  розторіпності , яку звичайно  стрічаємо у сільських дівчат. Тільки то, що було безпосередньо коло неї, то могла вона  поняти, тим могла занятися, — поза тим нічо не розуміла. Такою взяв її Герман.  Любові між ними не було. Правда, зразу молода, здорова природа обоїх притягала  одно до другого, — нерозвиті чуття і думки наразі й не бажали нічого більше, крім  простої тілесної розкоші. Та й то цілими днями вони звичайно не видалися, — тим  приємнішою була зате стріча вечором, їм уродилась тоді донька, котра однако ж  швидко пмерла, — здається, через неосторожність самої матері вночі. Тоді ще  Гольдкремери вважалися за бідних: Герман уганявся по цілих днях по місту або по  околишніх селах, Рифка господарила дома, варила, прала, рубала дрова, шила і мила, —  одним словом, жила робітницею, так, як і досі. І се була ще найщасливіша пора її життя  замужем. Перша дитина, також здорова і гарна дівчинка, дуже її тішила і також  чимало причинювала їй роботи й заходів. Чим більше Рифка робила та запопадала, тим  ставала здоровішою і веселішою. Правда, вона сама не знала, що се іменно з праці, і  частенько жалувалась перед чоловіком, що не має ніколи й хвилі віддиху, що тратить  здоров'я, повторюючи більше звичайні бесіди других жінок, аніж говорячи з власного  переконання і з власної потреби.  Нещастя хотіло, щоб ті її бажання аж надто швидко сповнилися. Герман розбагатів,  закупив вигідний і обширний дім на Бориславськім тракті, наняв прислугу, якої  гребувала Рифка, — і їй зразу немов полегшало. Ходила по тих покоях, на котрі недавно  ще несміло поглядала з улиці, приглядалася образам, меблям, дзеркалам та обоям,  порядкувала в кухні, зазирала до спіжарні, але швидко пізнала, що все те її ходження і  зазирання було непотрібне. Герман сам видавав слугам усе по рахунку і за найменшу  недокладність грозив прогнанням зо служби, — тож при невеличкім господарстві, яке у  них велось, не було що боятись окрадування через слуги. Нанятий кухар розумівся на  вариві далеко ліпше, ніж сама пані, а її ради та розпорядки принимав з чемною  насмішкою. Переставляти меблі і перевішувати образи їй швидко навкучилось, — і от  тепер-то почалась нова, страшна доба її життя. Вона досі не знала, що таке нуда  —  тепер нуда просякла її до кості. Вона то волочилася по широких покоях, мов заклята, то  сиділа в кухні, балакаючи з службою, то лежала цілими годинами на софі, то виходила  на вулицю і вертала швидко додому, не можучи найти собі ніякого заняття, ніякої  роботи, нічого, що би піддержувало в якім-небудь руху її нерви і мозок. Служба супроти  неї була мовчазлива, знаючи її дразливість за леда яке слово. В чужих домах вона  бувала рідко, та й всюди обходились з нею дуже холодно. Впрочім, всякі відвідини були  для неї мукою. Серед нових кружків людей, в котрі так напруго ввело її багатство мужа,  вона чулась зовсім чужою, не вміла повернутися, не знала, що говорити, не розуміла  ані їх компліментів, ані їдких притиків а своїми грубими дотепами та простими  замітками будила тільки сміх. Швидко вона похопилась, що вона справді стається  тільки посмівищем тих людей, і перестала зовсім бувати в товариствах, перестала  приймати у себе чужих людей, крім кількох старших жінок. Та й ті незадовго  поображувались за її дразливість та наглі, непогамовані вибухи і перестали бувати.  Рифка осталась сама, мучилась і билась, мов звір лісовий, запертий у клітку, і ніяк не  розуміла що се їй такого сталося, її нерозвита думка не могла ані дійти до причини  того стану, ані найти з нього вихід, найти яку-небудь діяльність, яке-нвбудь заняття для  своєї здорової, крепкої натури, що лишена без усякого діла, без усякого живішого  інтересу до життя, сама в собі з'їдалась і попеліла, вибухала хіба надмірним, бевумним  гнівом за леда дрібною причиною. В міру того як Рифка відвикала від праці, праця  ставалась їй чимраз ненависнішою і тяжчою: вона не могла пересилувати себе, щоб  прочитати аби одну книжку, хоть перед кількома літами тітка навчила була її трохи  читати. Нуда застелювала все перед її очима сірою, непринадною опоною, і вона  ставалась чимраз самотніша в світі, опадала чимраз глибше на дні тої пропасті, яку  круг неї і під нею викопало багатство її чоловіка і котрої ані вона, ані її чоловік не вміли  заповнити ні сердечною любов'ю, ні розумною духовою працею.  От в такій-то порі вродивсь Рифці син — Готліб. Лікарі зразу не обіцювали йому  життя. Дитина була хоровита, раз на раз кричала та плакала, а слуги в кухні  пошіптували собі, що се якесь  відмінча . Але Готліб не вмер, хоть і не стававсь  здоровішим. Зато матері його хоть на якийсь час світ роз'яснився. Вона цілими днями  бігала, кричала, суетилась коло дитини і почулася нараз здоровішою, менше  дразливою. Нуда пропала. І рівнобіжне з тим своїм виздоровленням вона тим сильніше  полюбила свого сина, чим той був слабший і докучливіший. Недіспані ночі, ненастанна  грижа та захід коло нього — все це робило їй Готліба дорожчим, милішим. З часом  хлопчина трохи ніби одерз, одужав, але зразу вже видно було, що його духові епосі  бності будуть далеко не блискучі. Він ледве в другім році ймився ходити, а ще в третім  році лепотів, як шестимісячна дитина. Зато, на радість матері, почав їсти добре, немов  через три перші роки дуже проголоднівся. Животик у нього все був повний і надутий,  як бубон, а скоро тільки трохи зголоднів, сейчас починав верещати на всю хату. Але  чим більше простао Готлібу. Тим поганші робились його норови. Він Кождо'му мусив  докучити, все псував, що далось зіпсувати, і ходив по покоях, мов яка помана,  визираючи тільки, де би міг чого причепитися. Мати любила його без пам'яті, тряслась  над ним і у всім волила його волю. її нерозвинута голова та довго придавлене чуття не  могли вказати їй другої дороги для проявлення материнської любові; вона ніколи й не  подумала о розумнім вихованні дитини, не дбала ні про що, крім того, щоб сповнити  кожде її бажання. Слуги боялись малого Готліба, як огню, бо він любив ні з сього ні з  того причепитись і або роздерти одежину, похляпати, вдряпнути, вкусити, або, коли  сього не міг зробити, починав кричати щомоці, на крик прибігала мама, і бідна людина  малась тоді ще гірше. Сварка і штовханці — то була ще найменша кара, а то лучалось,  що служницю сейчас вигоняно зо служби. Герман знов не любив сина, вже хоть би  тому, що і в ті рідкі дні, коли бував дома, через нього не мав ніколи супокою. Малий  Готліб зразу боявся батька, але коли кілька разів мати за нього завзято стялася з  вітцем і отець уступив, хлопець своїм дитячим нюхом прочув, що й тут йому воля, бо  мати оборонить, і почав виступати против вітця чимраз сміліше. Се лютило Германа,  але позаяк жінка у всім потакувала синові і готова була дати собі й око виймити за  нього, то він не міг на те нічо порадити, і се ще підносило його неохоту і до жінки, і до  сина. Розлад в родині ще збільшився, коли прийшлось дати Готліба до школи.  Розуміється, що кілька днів перед записом Рифка плакала над своїм сином, немов то  його поведуть до різниці; вона розмовляла з ним, немов прощаючись навіки,  розповідала йому, які-то там острі люди, ті професори, і наперед уже грозила їм, коли  котрий поважиться ткнути її золотого синочка: вона наказувала йому, як скоро хто в  школі чим-небудь образить або покривдить його, щоб зараз пожалувався їй, а вона  покаже професорам, як мають з ним обходитися. Одним словом, Готліб, не бувши ще в  школі, мав до неї вже таку відразу, немов се якесь пекло, винайдене злими людьми  навмисне на то, щоб мучити таких, як він,  золотих синочків .  Зато Герман ударився в другий бік. Він пішов до ректора отців василіанів, котрі в  Дрогобичі держали тоді одиноку головну школу, і просив його давати позір на Готліба,  щоби вчився і привикав до порядку. Він розповів, що хлопець розпещений мамою і  зіпсутий, і просив держати його остро, не щадити грозьба, навіть кари і не зважати на  те, що може говорити і робити його жінка. Додав навіть, що коли б того було треба, він  винайде для Готліба окрему кватиру поза домом, щоб усунути його з-під шкідного  впливу матері. Отець ректор немало здивувався такою бесідою Германа, але швидко й  сам побачив, що Герман говорив правду. Готліб не тільки зроду був мало спосібний до  науки, але його початкове домашнє виховання було таке погане, що отці професори,  певно, з ніким ще не мали тілько гризоти, що з ним. Щохвилі ученики, товариші  Готліба, прибігали жалуватися на нього: сьому він роздер книжку, другому підбив око,  третьому викинув вікном шапку в монастирський город. Коли хто в коритарях і в класах  робив найбільше крику і стуку, то певно Готліб. Коли хто під час науки бурчав або  стукотів під лавкою, то також він. Коли хто в цілім класі смів сваритися .з професором,  вийти з години, ще й дверми гримнути, то також він. Професори зразу не знали, що з  ним діяти; вони день у день жалувалися ректорові, ректор писав до вітця, а отець  відписав коротке слово:  Бийте . Відтоді посипались на Готліба кари та буки, котрі хоть  про око трохи ніби втишили, скрушили його круті норови, але довели його до скритості  і завзятої злості і так до решти зіпсували його моральну істоту. Ледве в семи чи восьми  літах Готліб скінчив чотирикласову нормальну школу і, пшібитий морально,  нерозвинедий духовно, з безграничною відразою до науки і злістю до людей, а особливо  до вітця, вступив в гімназію. Але тут він в трьох роках не скінчив ще й другого класу,  коли поганий і темний случай з вітцем перервав назавсіди його шкільну науку. (Случай  той був предметом повісті  Boa constrictor , надрукованої 1878 p. у видавництві:   Громадський друг , ч, II; Дзвін  і  Молот .)  Але хто знає, чи ті літа нещасливої шкільної науки не були тяжчі і нещасливіші для  Рифки, ніж для самого Готліба. Раз те, що школа на більшу часть дня розлучувала її з  сином і через те втручувала її наново в бездонну пропасть бездійства і нуди. А потім і  те, що вічні жалі та плачі Готліба ще більше лютили й роздразнювали її. Зразу вона,  мов ранена львиця, бігала день у день до отців василіанів, нарікала на несправедливість  і неспосібність учителів, кричала і кляла, аж поки ректор не наганьбив її і не заборонив  приходити більше. Відтак задумала була упертися на тім, щоб відібрати Готліба від  василіанів і дати до якої іншої школи, але швидко роздумала, що іншої школи в  Дрогобичі не було, а давати Готліба до якого другого міста, між чужих людей, — о тім  вона й помислити не могла без страху. В тій безвихідній матні вона довгий час билася,  мов риба в саку, і не раз цілими днями сиділа на софі, плачучи та думаючи, що ось,  може, десь тепер у школі тягнуть її сина, сіпають, покладають на лавку, б'ють, — а тоді  вона голосно проклинала і школу, і науку, і чоловіка-ката, котрий навмисно винайшов  таку муку для сина і для неї. Ті вибухи чуття ставались чим далі, тим частіші і довели її  вкінці до негіависті против усіх людей, до якогось ненастанного роздразнення, готового  в кождій хвилі вибухнути дикими прокляттями. Тепер уже Рифка й не подумала йти в  товариство або чимнебудь розривати свою нудь; вона, мов заклята, волочилася по домі,  і ніхто із слуг без крайньої потреби не смів указатись їй на очі. Той стан дійшов до  крайності, коли Герман два роки тему нараз відвіз Готліба до Львова і дав до купця.  Рифка зразу дуріла, рвала на собі волосся, бігала по покоях і кричала за сином —  пізніше успокоїлась трохи і довгі місяці сиділа день у день мовчки, мов дикий звір у  клітці. Самота і пустота круг неї і в ній самій стали ще страшніші, — навіть чоловік  боявся приступати до неї і старався цілими днями не бувати дома. І серед усеї тої тьми  в серці Рифки горів лиш один огонь — безумна, сказати б звіряча, любов до Готліба.  Тепер зависна доля наважилась видерти їй і сю послідню опору, затерти в її серці і сей  послідній знак чоловіцтва. Удар трафив Рифку страшенно, і що вона в тій хвилі не  зійшла з розуму, се було лиш для того, що не могла дати віри свому нещастю.  По виїзді Германа вона так і застила на своїй софі. Ніякі думки не ворушились в її  голові, тільки сльози плили. Весь світ щез для неї, світло померкло, люди вимерли, —  вона чула тільки ским'ячий, ненастанний біль у серці.  Нараз вона зірвалась і задрижала цілим тілом. Що се такого? Що за шум, за стук,  за говір долетів до неї? Вона заперла в собі дух і прислухувалась. Говір при вході. Голос  служниці, котра немов свариться з кимось, не пускає до покою. Другий голос, різкий і  гнівний, стук немов поваленого до землі чоловіка, тріск дверми, тупіт кроків по покоях,  ближче, чимраз ближче...  — Ах, се він, се мій син, се мій Готліб! — скрикнула Рифка і кинулась ід дверям,  назустріч. В тій хвилі створилися двері, пхнуті сильною рукою, і перед нею став —  зачорнений, в пошарпаних чорних шматах вуглярчук.  Рифка мимоволі скрикнула і пруднулася взад. Вуглярчук глядів на неї гнівними  великими очима, з котрих блискала лютість і ненависть.  — А що, пізнаєш мене? — проговорив він різко, і в тій хвилі Рифка, мов безумна,  кинулася до нього, почала стискати і цілувати його лице, очі, руки, плачучи й  сміючись.  — Так се таки ти? То я не помилилася! Боже, ти жиєш, ти здоров, а я вже мало не  вмерла! Синочку мій! Коханий мій, ти живий, живий!..  Викрикам не було кінця. Рифка потягла вуглярчука на софу і не випускала з  обнять, поки він сам не вирвався. Поперед всього, чуючи кроки надходячої служниці,  він замкнув двері і, обертаючися до матері, сказав:  — Накажи тій проклятій малпі, най си йде до чорта, бо їй розіб'ю її пустий череп,  як ми сейчас відси не вступиться!  Рифка, послушна синові, наказала крізь замкнені двері служниці, щоб ішла до кухні  і не виходила, аж її закличе, а відтак почала знов обнімати і пестити сина, не зводячи й  на хвилю очей з його надутого замурзаного лиця.  — Мій синочку, — почала вона, — що се з тобою? Що ти зробив?  І вона почала обзирати його з виразом безконечного жалю, немов ся вбога одіж  була смертельною раною на його тілі.  — Ага, а ви думали, що я так і до смерті буду терпіти у того проклятого купця! —  крикнув Готліб, тупаючи зо злості ногами і вириваючись з обнять матері. — Ви гадали,  що я не посмію мати свою волю! Га!  — Але ж, золото моє, хто так гадав! — скрикнула Рифка. — То хіба той нелюд, твій  отець, так гадав!  — А ти ні?  — Я? Господи! Синочку, я би крові своєї не жалувала для тебе. Кілько я  наговорилася йому...  — А він куди поїхав? — перервав їй Готліб.  — Та до Львова, шукати за тобою.  — А, так, — сказав Готліб з усміхом вдоволення, — то най же си шукає!  — Але як же ти прибув сюда, любчику?  — Як? Не видиш? З вуглярами, що вертали зо Львова.  — Бідна моя дитиночко! — скрикнула Рифка. — Та й ти з ними їхав цілу дорогу! То  ти мусив назнатися біди, господи! Але швидко скинь тото паскудство з себе; я кажу  принести води, обмийся, переберися!.. Я вже тебе не пущу, не позволю, щоби той  нелюд віз тя назад, — ні, нікуди! Скидай, любчику, тоту нечисть, скидай, я зараз піду  найти для тебе чисте шмаття. А ти голоден, правда?.. Почекай, я закличу служницю...  І вона встала, щоб задзвонити. Але Готліб силоміць затримав її.  — Дай спокій, не треба, — сказав він коротко.  — Але чому ж, синочку? Та чень же так не будеш...  — Ага, ти гадала, — сказав Готліб, стаючи перед нею, — що я на то тілько вирвався  зо Львова в тих лахах, на то тілько плівся з вуглярами п'ятнадцять миль, щоби, скоро  сюда, знов датися вам в руки, датися заперти в яку там клітку та ще на додаток слухати  ваш крик та ваші науки? О, не буде того!  — Але ж, синку, — скрикнула, блідіючи і дрижачи з тривоги, Рифка, — що ж ти  хочеш робити? Не бійся, ту дома я за тебе стою, ніхто тобі нічого но вдіє!  — Не потребую твого стояння, я собі сам за себе постою!  — Але що ж ти будеш діяти?  — Буду собі жити, як сам захочу, без вашої опіки!  — Господи, таже я ти не бороню й дома жити, як сам хочеш!  — Ага, не борониш! А най-но лиш де вийду, забавлюся — зараз питання, плачі, чорт  знає що!.. Не потребую того. А ще як він приїде, — о, то би я виграв!  Рифку щось немов за серце стисло на тоті слова. Вона чула, що син не любить її, не  терпить її пестощів, і теє почуття навело на неї страх, немов в тій хвилі тратила сина  другий раз, і вже н'азавсіди. Вона недвижно сиділа на софі, не зводячи з нього очей,  але не могла й слова сказати.  — Дай ми грошей, я собі потрафлю сам жити на свою руку, — сказав Готліб,  незважаючи на її чуття.  — Але де ж ти підеш?  — Тобі нічо до того. Я знаю, що ти би зараз сказала йому, скоро приїде, а він би  казав мене шандарами привести.  — Але ж богом кленуся, що не скажу!  — Ну, то й я тобі не скажу. Нащо маєш знати? Давай гроші!  Рифка встала і створила бюрко, але грошей у неї не було ніколи много. В бюрку  найшла тільки 50 ринських і подала їх мовчки Готлібові.  — Та що тото! — сказав він, обертаючи в руках банкнот. — Жебракові якому даєш,  чи що?  — Більше не маю, синочку, подивися сам. Він зазирнув до бюрка, перерив в нім усе,  а, не найшовши більше грошей, сказав:  — Ну, най і так. За кілька день вистарайся більше.  — То прийдеш? — спитала мати радісно.  —Буду видіти. Як його не буде, то прийду, а ні, то пришлю кого. Як покаже від мене  знак, то дай му гроші в запечатаній пачці. Але пам'ятай си, — і тут Готліб зніс грізно  перед нею кулаки, — нікому о мні не кажи ані слова!  — Нікому?  — Нікому! І то ти наказую! Ані йому, ані слугам, нікому! Най ніхто в Дрогобичі не  знає про мене. Хочу, щоби ми ніхто не докучав. А як скажеш кому, то пам'ятай собі!  — Але ж, синочку, ту тебе виділа служниця.  — Тота малпа? Скажи, що післанець від кого, або що! Кажи що хочеш, лиш о мні  ані слова. А якби він дізнався, що я живий і ту рриходжу, або якби хто слідив мене, або  що, то пам'ятай собі:  такого вам нароблю лиха, що й не спам'ятаєтеся. Хочу жити собі на свою руку, та й  годі!  — Боже мій! — скрикнула Рифка, заламуючи руки. — Доки ж так будеш жити!  — Доки мені ся схоче!  І з тими словами Готліб підійшов до вікна, отворив його, немов хотячи поглянути в  сад, і в одній хвилі скочив вікном надвір. Рифка зірвалася, скрикнула, підбігла до вікна,  але Готліба вже й сліду не було. Тільки високі лопухи в саді шелевілися, немов щось  тихо між собою шепочучи.  В тій хвилі вбігла служниця, бліда і залякана, до покою обіч спальні і почала  кричати:  — Пані, пані!  Рифка живо отямилась і створила двері.  — Пані, що вам такого? Ви кричали, кликали мене?  — Я? Тебе? Коли? — питала Рифка, почервонівши, мов грань.  — Та тепер. Мені здавалося, що пані кричали.  — То в твоїй дурній голові кричало, малпо якась! Марш до кухні! Чи я ти не казала  аж тоді приходити, коли тя закличу?  — Але мені здавалося, що мя пані кличуть? — несміло закинула служниця.  — Марш до кухні, коли ти кажу, — крикнула Рифка, — і най ти на другий раз не  здаєся нічо, розумієш?..  III  Минуло вже три неділі від закладин. Леонів дім швидко здвигався догори:  підвалини були вже положені, і фронтова стіна з тесаного каміння зносилася вже на  лікоть понад землею. Будовничий наглядав за роботою, а в перших днях і сам Леон  цілими дня'ми тут просиджував, нипаючи в кождий кут і всіх понукуючи до поспіху.  Але се недовго тривало. Якесь нагле діло покликало Леона до Відня, а хоть без нього  робота й не йшла повільніше, то прецінь робітники якось легше відотхнули, не видячи  над собою тої вічної змори.  Одного рана, ще перед шостою годиною, кілька робітників сиділо на дилинах та  камінні, ждучи, аж закалатають до роботи. Вони гуторили о тім, о сім, поки прочі  робітники сходилися. Ось прийшов і будовничий, оглянувся довкола і остро крикнув:  — А що, всі ви ту?  — Всі, — відповів майстер мулярський.  — Зачинати роботу!  Один робітник закалатав. Зворухнулось усе на плацу. Муляри плювали в руки і  брали відтак оскарби, кельні та молотки; хлопці та дівчата, наняті до ношення цегли,  стогнучи згинали плечі і накладали на себе дерев'яний прилад до ношення цегли,  втикаючи два довгі кілки по обох боках шиї, немов у ярмо; теслі помахували  блискучими топорами; трачі лізли на кобильниці; велика машина людської робучої  сили зо скрипом, стогнанням та зітханням почала входити в рух.  Втім, улицею, від ринку надійшов ще один робітник, скулений, нужденний,  схорований, і завернув на плац будови.  — Дай боже добрий день! — сказав він слабим голосом, стаючи близь майстра.  Обіздрівся майстер, поглянули й другі муляри.  — То ти, Бенедю? Ну, що ж ти, здоров уже?  — Та ніби здоров, — відказав Бенедьо. — Нема коли слабувати: видите, мати стара,  слаба, не їй мене заходити!  — Ну, а зможеш же ти робити, чоловіче? — спитав майстер. — Таже ти виглядаєш,  як який небіжчик, куди тобі до роботи!  — Га, що діяти, — відповів Бенедьо, — що зможу, то буду робити. А троха  розмахаюся, то чень і сам поправлюся та окріпну. А місце чень ту буде для мене?  — Та воно би то... як же, бути буде, рук треба якнайбільше, бо пан квапить з  будованиям. Піди та замельдуйся будовничому та й ставай до роботи.  Бенедьо положив свій мішок з хлібом та мулярським знаряддям набік і пішов  шукати будовничого, щоб йому оповіститися, що прийшов на роботу.  Пан будовничий якраз лаяв якогось теслю за те, що негладко обтісував платов,  коли Бенедьо підійшов д'ньому з капелюхом в руці.  — А ти що, чому не робиш, а волочишся? — гримнув будовничий на Бенедя, не  пізнавши його зразу і думаючи, що се котрийсь із щоденних мулярів прийшов до нього  з якою просьбою.  — Та я хочу стати, лиш прийшов пану будовничому оповістися, що я вже подужав і  вийшов на роботу. Та й просив би-м визначити мені, де маю ставати.  — Подужав? А, то ти нині перший раз?  — Ні, прошу пана будовничого, я вже ту був на роботі, тілько що при закладинах  мене підойма скалічила.  — А, то ти? — скрикнув будовничий. — То ти тоді наробив нам біди, а тепер ще  сюда лізеш?  — Та якої біди, прошу пана будовничого?  — Мовчи, дурню, коли я говорю! Впиваєсся, не вступився на час, а мені ганьба!  Скоро що, зараз усі до будовничого: він винен, не дбав на людське життя, не вміє  камінь спустити! Ні, досить уже того, я таких робітників не потребую більше!  — Я впився? — скрикнув здивований Бенедьо. — Паве будовничий, я ще, відколи  жию, не був п'яний... Хто вам то сказав?  — О, так, тобі лиш повір, то ти готов присягатися, що й не знаєш, як виглядає  горілка. Ні, пуста твоя робота — присягайся, як хоч, я тебе на роботу не прийму!  — Але ж, пане будовничий, майте бога в серці! Що я вам винен! Я ту своє здоров'я  стратив, ледво троха видужав, а як ви мя тепер наженете, то де я собі зароблю, хто мя  прийме?  — А най тя приймає хто хоче, мене то що обходить! Мені прецінь вільно приймати  або не приймати на роботу, кого мені подобавсь!  — Але ж бо я ту вже прийнятий, а що мене не було три тижні, то прецінь не моя  вина. Я вже не кажу нічо о тім, що я болю витерпів, ані не жадаю нічо за той час, хоть  певно, що якби мені добрі люди не були допомогли, то був би-м враз із матір'ю загиб з  голоду, ну, але тепер чень же мені належиться тутка робота!  — Га-га-га! Належиться! Адіть, як він собі виміркував! А чи ти знаєш, дурний мудю,  що ти ту кождий день, кожду годину на моїй ласці робиш? Як я не схочу, та й тебе  нема, нажену тя, та й іди тоді процесуй мене!  На таку мову Бенедьо не найшов уже ніякої відповіді. він понурив голову і мовчав,  але слова будовничого глибоко запали йому в душу. Правда, він і досі не раз чував таки  слова, але ніколи досі вони так не вразили його, ніколи не визвали в його душі такого  голосного почуття несправедливості та притиску.  Невже ж се правда? — думалося  йому. — Невже ж робітник завсігди робить на его ласці? А коли робітник сяк-так жив,  то, значиться, також тілько з єго ласки? А з чиєї ж ласки мене скалічила підойма? А  коли він раз у раз такий ласкавий на робітника, то чия ж ласка тепер виганяє мене з  зарібку на голодну смерть? Та ні, щось воно, бачу, не так! Чи будовничий держав мене  досі при життю, о тім я не знаю, але то знаю, що з єго ласки я скалічений, слабий і без  роботи!   — Ну що, — перервав його гадку будовничий, — чого ж ти стоїш? Забирайся відси!  — Та я пану ту місця не застою, заберуся. Лиш усе-таки мені здався, що то не так  повинно бути, як пан кажуть.  — Що, що? Ти мені хочеш науку давати? Ну, добре, ну, кажи, як повинно бути?  — Ви, пане, повинні знати, що й ви так само слуга, як я, що коли би вас не наймили  до роботи так, як мене, то й ви би мерли з голоду так, як і я.  — Ха-ха-ха! Ти, певно, на берлозі лежачи, такого розуму набрався! Ну, ну, говори  далі, як ще повинно бути?  Будовничий стояв перед Бенедьом, узявся за підбоки і сміявся, але його здорове  лице, червоне, як буряк, показувало, що злість у нім кипіла і в кождій хвилі готова була  вибухнути з-поза силуваного сміху. Але Бенедьо не зважав ані на його сміх, ані на його  злість. Почуття дізнаної кривди додало йому сміливості.  — А так іще повинно бути, — сказав він твердо, — щоби ви, пане будовничий, не  збиткувалися над бідним робітником і не дорікали йому берлогом, бо ще хто знає, що й  вас може чекати.  І затим, не чекаючи на відповідь будовничого, Бенедьо відвернувся від нього, взяв  свій мішок, сказав прочим робітникам:  Бувайте здорові, браття , — і вийшов з плацу  на вулицю.  А тепер куди? Бідний Бенедьо всю надію покладав на тоту роботу. Він знав, що  такого слабого деінде не приймуть. А тепер, коли й ця послідня надія розвіялась, він  став на вулиці, мов прибитий, не знаючи, куди повернутися. Додому йти? Там стара  мати чекає на його заробок. Іти шукати роботи? Але де? Нівідки не видно було надії.  Коли втім прийшло йому на гадку вдатися до вищого пана, ніж будовничий, — до  самого Леона, і просити його, щоб прийняв на роботу.  Коли він все те роздумував, стоячи на улиці перед плацом, де будувався дім, надбіг  післанець, котрий голосно закликав, щоби пан будовничий ішов до пана. Будовничий  здивувався і запитав, чи пан уже приїхав з Відня?  — Приїхав учора вночі і просить, щоби пан швиденько прийшли до нього.  Будовничий, а за ним і Бенедьо пішли до Леона. Той ходив по подвір'ї, а побачивши  підходячих, пішов супроти них.  — Маю з паном невеличке дільце, — сказав він, привітавши будовничого, по чім,  звернувшися до Бенедя,-спитав: .  — А ти за чим?  — Та я, прошу пана, хотів би стати на роботу, — сказав Бенедьо.  — То не до мене належить, проси пана будовничого.  — Я вже просив, але пан будовничий не хочуть...  — Розуміється; що не хочу, — вмішався будовничий. — То той сам, — сказав він,  звертаючись до Леона, — котрий при закладинах зістав скалічений через свое  недбальство. Що мені з такого робітника! Та й, впрочім, він тепер слабий, а я  робітників маю досить.  — Ага, то той сам! — нагадав собі Леон. — Гм, воно б то випадало щось для нього  зробити, будьщо-будь. — І додав, звертаючись до Бенедя: — Ну, ну, якось-то буде,  зажди ту, поки тя не закличу. От ту сядь на ганок та й посидь.  Довго вони оба бесідували. Бенедьо за той час сидів на ганку і грівся на сонці.  Аж ось по якімось часі вийшов будовничий, якийсь трохи кислий, і, не звертаючії  уваги на Бенедя, пішов. По кількох хвилях вийшов і Леон.  — Ти потребуєш роботи? — спитав він Бенедя.  — Та певно, прошу пана, чоловік з роботи жиє, то робота для нього то само, що  житє.  — Та-бо, видиш, будовничий не хоче тя мати ту в Дрогобичі. Але ти не журися, я  зачинаю зараз будувати в Бориславі новий млин паровий, то вже там будеш мати  роботи досить.  — В Бориславі?.. Млин паровий?.. — зачудувався Бенедьо, а далі змовчав, не  сміючи вдаватись з таким паном у розмову.  — Ну, що ж тобі так дивно? — спитав, усміхаючись, Леон. — Млин, то млин, тобі,  мулярові, все одно.  — Та я-то вже й сам собі гадаю, що панська річ — розказувати, а наша річ —  робити. Млин, то й млин.  — Тілько-то, видиш, я би хотів, щоби будинок був немудрий, так собі, в дві цегли,  без поверха, тілько вшир троха. То не буде такий звичайний паровий млин, як усе  будують. Я найшов такого чоловіка, що тото все вигадав, і план зробив, і сам буде вести  роботу. Ну, видиш, будовничий дуже носом крутив, як увидів той план. А ти розумієшся  на тім, як що треба робити після плану?  — Та чому би ні? Як чоловік має під рукою рисунок і міру, то не велика штука.  — Так, так, звісно, що не велика штука, — сказав Леон. — Отож видиш, я не все  буду міг надзирати за тим, що там робиться, в Бориславі, а будовничий так ту зо мною  сперечався, що готов мені наробити якої саламахи і поставити не так, як у плані  нарисовано. То я вже буду просити тебе, скоро що не так, дати мені знати.  Бенедьо стояв і дивувався на цілу тоту бесіду, що се за млин такий, що будовничий  на нього носом крутить і що пан боїться, щоб часом не зробив не так, як у плані стоїть?  І відки, приходить Леон звертатися до нього, щоб надзирав над будовничим? Бенедьо  на все те не міг найти в своїй голові відповіді і стояв перед Леоном, вемов вагуючись.  — Не бійся, будь тілько щирий для мене в тім ділі, то, певно, не пожалуєш того.  Доки буде будовання в Бориславі, доти будеш там, і то з платою не помічника, а цілого  муляра. А потому — побачимо.  Бенедьо ще дужче здивувався. Відки нараз така щедрість у Леона? А втім, хто його  знає, думалось йому далі, може, йому й направду так до потреби приходиться, ну, то він  і платить. Та й хіба ж се для нього велика річ? А для бідного помічника мулярського  все-таки добродійство велике. Так роздумавши, Бенедьо рішився пристати на Леонову  умову, ще й подякував йому за ласку.  — Ну, ну, не дякуй, — відповів Леон, — я не подяки від тебе потребую, а вірної  услуги: як ся будеш добре справувати, то я тебе певно не забуду. А тепер іди і  вибирайся якнайборше до Борислава, щоби-сь зараз завтра міг ставитися на місці, за  Бориславом, над рікою.  І з тими словами Леон дав Бенедьові кілька ринських завдатку і пішов до свого  покою. Бенедьо не сподівався на нині такого гарного для себе здобутку. Втішений,  вернув він додому і розказав своїй старій матері о всім, що йому нині приключилося.  — Що діяти, мамко? — кінчив він своє оповідання. — Треба брати роботу там, де  дають. Піду до Борислава.  — Та я ти, синку, й не відраджую, а тілько вважай, щоби-сь усе по правді жив і до  недоброго ніколи руки не подав. Бо то з тим млином видаєсь мені щось та не так. Бог  його там знає, що собі той жидюга загадав, а ти дбай за свою душу.  — І мені самому якось воно видалося не так, як він говорив. А вже тото зовсім мені  не сподобалося, що мені каже надзирати за будовничим. Правда й то, що будовничий  циган та шахрай, але відки я, простий робітник, приходжу до того, щоб надзирати за  паном?.. Ну, а коли би-м щось і направду побачив неладного, то й без єго платні сказав  би-м ему все. Будем нидіти, що буде.  Але коли Бенедьо зовсім уже зібрався в дорогу і став прощатися з матір'ю, то стара  мати ні з сього ні з того почала плакати і, обнявши сина,довго не хотіла його пустити  від себе.  — Але годі ж бо, мамко, годі, незадовго побачимося! — втішав її Бенедьо.  — Ой, так, так, добре тобі говорити! — відповіла мати плачучи. — Хіба ж ти не  видиш, яка я стара? Мені леда день-година, та й жити годі. А як так виджу, що ти йдеш  геть від мене, то мені здабся, що вже тя ніколи не побачу.  — А най бог боронить! Мамко, що ви говорите!..  — Тото говорю, що ми серце каже. І так ми здаєся, що ти, синку, йдеш до того  Борислава, як у яку западню, і що ліпше би було, якби-сь відніс жидові той завдаток і  остався ту.  — Але ж, мамко моя, на чім ту оставатися, коли роботи нема? Я ж вам кажу, що як  скоро би-й щось повидів недоброго, то наймя жид і цілого озолотить, я му й години  довше при роботі не буду.  — Га, то йди, коли така твоя воля, я ти не бороню, і най тя господь благословить!  І стара мати зі слізьми випровадила свого сина в дорогу до Борислава, а коли  вернулась відтак в свою цюпку і побачилась сама, вона довго-довго стояла з  заломаними руками, а далі заридала:  — Синочку мій! Най тя бог благословить на добрій дорозі! Я вже, впевно, не  ввиджуся з тобою?  Була неділя, коли Бенедьо вибрався в дорогу. В церкві святої Трійці, попри котру  переходив, дяки гриміли хвалу божу. А напротив церкви, на нужденнім дрогобицькім  бруку, попід муром, сиділи купами ріпники в просяклих нафтою сорочках та подертих  кахтанах, ждучи, аж скінчиться хвала божа, щоб відтак рушити до Борислава. Деякі  хрестилися та шептали  очеааші , другідрімали на сонячній спеці, інші знов держали в  руках десятикрейцарові хлібенята і цибулю і їли, кусаючи з цілого, некраяного хліба.  Бенедьо не задержувався коло церкви, не дожидавсь кінця хвали божої. Бо хоть до  Борислава з Дрогобича й не так-то далеко, усього милька невеличка, і хоть роботи  шукати йому не було треба так, як більшій часті отих ріпників, то йому наговорили, що  в —Бориславі дуже тяжко знайти помешкання, а йому хотілося жити десь поблизьке   фабрики , при котрій мав робити: він по нещаснім ударі при закладинах чувся дуже  слабий в ногах і знав, що по бориславськім непросихаючім болоті далеко ходити не  зможе. Тому-то Бенедьо спішив до Борислава, щоби винайти собі хату, поки ще  наплине багато робучого люду та позаймав всі закамарки. Але йому треба було  наймати хату на довший час, хоть на місяць; найти таку хату було трудніше, бо в  Бориславі найбільша часть усяких нор наймається перепливаючому люду на одну ніч,  — се й найліпше виплачується жидам.  Але немало здивувався Бенедьо, коли, вийшовши за місто, побачив, що як далеко  тяглася дорога, всюди по ній мріли купки ріпників, звільна поступаючи серед туманів  пороху. Ті не ждали кінця хвали божої, а спішать, щоб залучити деяку роботу. Хліб  видно у кождого в брудній полотняній торбі; у деяких з торби висувалися зелені пера  молодої цибулі. Бенедьо зразу обминав ті купки і йшов сам. Але далі йому зробилося  нудно і прикро йти самому. Сонце жарило запеклу вже й попукану землю. Хоть уже  незадовго май кінчився, то збіжжя на полі ще нічим того не показувало. Вівси, ледве  зійшовши, зав'яли без дощу і покупилися при землі. Озиме жито піднялося трохи від  землі, але очевидячки заклякало на пні і не колосилось, хоть саме на те була пора.  Ярина ніяка ані бульба ще й не сходила: зашкарупіла і висушена сонцем на кілька  цалів вглиб земля не давала посадженому насінню ніякої вогкості. Сум збирав, коли  було глянути на поле. Лиш одна кропива та гірчиця, підхопившися завчасу і пустивши  глибше в землю свій веретинистий корінь, буяли та розросталися. А сонце все пекло та  жарило; хмари, мов дрочачись з бідними рільниками, все надвечір збиралися на небі, а  відтак, не пустивши і краплі дощу, розпливалися против ночі. По селах, через котрі  проходили ріпники, стрічалися люди, самі сумні та чорні, мов земля. Не чути було  звичайних недільних сміхів та жартів по вигонах. Старші газди гляділи то на поле, то  на небо, мов з яким докором, а відтак безрадно в розпуці опускали руки. А Бенедьо,  весь облитий потом і присілий порохом, також з важкими думами в серці, минав ті бідні  села, примираючі тепер в голоду на переднівку і ждучі ще страшнішого переднівку на  будуще.  — Обернися, господи, ласков своиов на мир християнський! — долітали до Бенедя  важкі молитви селян майже з кождого обійстя. А небо гляділо на них аж полове, сонце  пекло, мов нанято, а хмари, худі, біляві та прозірчасті, ліниво волоклися в заходу.  Прикро і нудно зробилось Бенедьові іти самому серед тої мізерії. Вів прилучився до  одної громадки ріпників.  — А куди бог провадить? — питали вони Бенедя по звичайних привітаннях.  — Туди, куди й вас, — відповів Бенедьо.  — Ну, але ви не до ям?  — Та ні, я муляр.  — То, може, де буде що нового муруватися?  — А так, я вже наймлений. Ту ось той... Гаммершляг буде мурувати новий.—  Бенедьо зап'явся. Він не вірив в Леонів паровий млин і вперед, але тепер, бесідуючи з  фіпниками, почув мимоволі, що сказав би велику нісенітницю, коли б їм повів про  паровий млин.  — ...нову нафтарню, — докінчив він.  — Ну, то богу дякувати, що буде хоть троха якої нової роботи, — сказав один  ріпник. — Десь, і чоловік там деяк притулиться.  — Або що, при ямах нема робота? — спитав Бенедьо.  — Ей, чому би не було, — відповів ріпник і махнув рукою. — Та що нам з того, коли  платять так, що й вижити годі. Адіть, що народу йде, але тото, що ту видите, то де, хіба  яка сота часть! Передновинок тяжкий, а ще й тепер, адіть, кара божа! Май, а пече так,  як в жнива, дожджу нема, — гадаєте, що не буде голод?.. Ну, то де ж нарід дінеся? Хто  ще троха чує в собі сили, то пхався сюда, щоби щось заробити. Ну, а для жидів се  празник. Робітника прибуло — зараз плати уривають. Дістодіто: роби за тілько, а не  схочеш ти, зараз десять на твоє місце чекає. Та й гадаєте, що не чекає? Там як вийдете  рано на улицю, як поглянете — що травизілля, тілько народу за роботою. То з половину  понаймають, а решта або вертає додому голіруч, або отак переваляєся день межи  жидами: води винесе, дров врубає, абощо, аби кусник хліба або лижку страви дістати.  Та й така біда в нашім Бориславі!  Всі ріпники, що йшли при купі, розгомонілися. Оповідання їх товариша про  бориславську біду діткнуло всіх за боляче. Кожний найшов щось докинути, і гіеред  Бенедьом нараз стала страшна картина людської нужди і притиску. Він віддавна  привик був чути, що в Бориславі робота небезпечна, але зато платиться дуже добре.  Правда, нужденний вид ріпників, що щонеділі сотками сиділи коло святої Трійці, казав  йому догадуватись, що воно щось трохи не так з тим добрим зарібком, але ніколи він не  мав нагоди докладно о тім вивідатись. Аж тепер нараз оповідання ріпників розкрило  перед ним всю правду. Страшне, безвідрадне положення такої величезної купи народу  вдарило його так сильно, що він ішов, мов оглушений, і ні про що інше не міг і  подумати.  Чи ж се правда? Чи ж се може бути?  — запитував він сам себе. Правда, і  він бачив біду на своїм віку, і він зазнав нужди та голоду, притиску, самоволі та  безроботиці. Але все-таки до такої ступені опущення й пониження, про яке  розказували ріпники, в місті ніякий ремісник не доходив. Ріпники розказували страшні  події голодної смерті, самовбійства, рабунків. З їх оповідань Бенедьо побачив і те  непривичне для нього діло, що в нужді одного робітника другі зовсім не туралися до  нього, не підпомагали йогд, а лишали на волю божу. Ріпники і про те розказували, як  хорі їх товариші умирали, опущені і розточені червами, як не раз аж по кількох днях  найдено умершого без людської помочі ріпника в якім-небудь відлюднім закамарку. Ті  оповідання страшно вразили Бенедя. Він зріс і виховався в місті. Його отець був таким  же помічником мулярським, як і він, — тож Бенедьо відмаленьку вжився і вбувся в  відвічні перекази міських ремісників, з їх хоть лихо уладженим цеховим порядком, з їх  хоть слабеньким намаганням до взаїмної помочі, до тіснішого зв'язку всіх працюючих в  однім ремеслі. Правда, за Бенедьових часів цехова встанова між дрогобицькими  мулярами зовсім уже близька була оконечного впайку. Майстри ще давніше розікрали  були цехову касу, на котру складалися здавна порівно і майстри, й челядники, а котрою  без ніякого нагляду ані обрахунку завідували майстри самі. Не було за що удержувати   господи , то єсть гостиниці, в котрій би в означені дні сходилась рада цехова і де би  вписувався кождий потребуючий роботи челядник, а також і майстер, де би, отже, був  немов ринок для найму челядників. Майстри перестали турбуватись про цехові діла, а  тільки удержували ще докладно чергу, коли котрий при врочистім обході мав нести  стару цехову хоругов. Але замість того старого і передрухнілого зв'язку почав за  Бенедьових часів проявлятись між дрогобицькими мулярами новий зв'язок, хоть ще й  невиразно та хвилево. В случаї слабості котрого челядника або помічника збирали  прочі челядники, помічники та деякі бідніші майстри добровільні складки і давали  хорому або його родині запомогу тижнево через весь час його слабості. Так само  давали вони запомогу, хоть і меншу, для такого, котрий часом оставав без роботи, а  рівночасно старалися розпитати і нараяти йому чи то роботу в своїм ремеслі, чи яке-  небудь інше заняття. Правда, слабі се були початки взаїмності, але вони удержувались  і міцніли. З часом дійшло до того, що в разі потреби не деякі, а всі вже челядники  платили правильно складки, між тим коли давніше ані о такій загальності, ані о  правильнім плаченні не було й бесіди.  В таких міських ремісницьких переказах зріс Бенедьо. Вибувши термін і ставши  челядником, а далі помічником мулярським, він дуже живо займався новим  повстаючим зав'язком робітницької спільності і взаїмності. Бідний і ще й слабовитий,  він живо, як ніхто другий, почував потребу і такої спільності та взаїмності і від самого  початку свого челядництва не переставав намовляти та заохочувати своїх товаришів,  щоби в разі потреби правильно платили те, що зобов'яжуться платити, щоби обіцювали  те тільки, що зможуть додержати, і раз обіцюваного додержували свято, так, щоби на  слові робітника можна було полягати як на певній поруці. Все то були речі хоть для  наших людей на словах не нові, але на ділі у нас дуже слабо практиковані, вимагаючі  такого вишколення власної волі і власних забагів, що Бенедьо ще з кількома  запопадливішими челядниками, котрі сю справу взяли собі дуже до серця, довгі літа  мали досить праці, поки привчили людей до більшої точності та видержки.  Все те робилось між дрогобицькими мулярами, так сказати, напомацки. Вони не  зносилися з ніякими робітниками з більших міст, хіба з мулярами з Стрия та Самбора,  так само ні в чім не свідущими, як і вони. Вони не знали нічо про великий зріст  робітницької спільності та взаїмності в других краях, не знали про те, як робітники  стають докупи та організуються до великої боротьби з багатирством та всякою кривдою  народною, до боротьби за свій заробок, за обезпечення своїх жінок і дітей, своєї  старості і своїх вдів та сиріт. Не знали дрогобицькі муляри й про великий зріст  робітницької думки на заході Європи, ані про змагання робітників усіх країв до її  осушення. Всього того вони не знали, а прецінь однакові обставини, однакова хвиля  часу зробила те, що та сама думка, те саме змагання почало неясно проявлятися й між  ними..  Бенедьо не раз в важких хвилях задумувався над долею робітника. Зроду утлий і  хоровитий, він дуже був вразливий на всякий, хоть і чужий біль, на всяку Кривду га  неправду. Зганьбить майстер челядника не по правді, урве касієр робітникові  кільканадцять центів з платні, нажене будов-ничий чоловіка з роботи без причини або  за яке вразне слово — Бенедьові немовби хто ніж встромив в живе тіло. Він поблідне,  зігнеться в дугу; лице, і без того сухе та довгобразе, ще більше протягнеться, і робить  він свою роботу мовчки, але видно по нім, що радше б волів в землю запастися, ніж на  таке дивитись. Ось в таких-то хвилях задумувався Бенедьо над долею робітника.  Кождий його окривдить, думалось йому, і добра е, ніхто йому за те нічого не скаже. Ось  будовничий зіпхнув чоловіка з муру і налаяв щонайпоганшими словами, ще й в  потилицю натовк і нагнав з роботи. А най-но би той чоловік обернувся та хоть раз  ударив будовничого в потилицю? Сейчас би його і на поліцію, і в суд, і в Іванову хату.  Але ті Бенедьові думки завсігди й зупинялися на тім суці, з котрого вийшли, — на  старім і твердім суці суспільної нерівності між шодьми. І хоть не раз він повторяв, як  повторяють мільйони нашого люду:  Се так не повинно бути , — то прецінь ті слова не  помагали йому розгадати круту загадку о причині тої нерівності і можності її усунути,  але тільки немов обминали трудність.  Отак було й тепер. Мовчки йшов Бенедьо, слухаючи оповідань ріпників про погане  бориславське життя.  Як же ее так, — думалось йому, — що тілько тисяч народа день  поза день терпить таку неволю, а ще другі тисячі раз у раз прибувають на такий самий  празник? Самі собі псують. Правда, тим по селах ще гірше, бо хоть ніхто над ними не  збиткуєся, ніхто їх так не обдирає, то зате голод. Господи, і як же помочи такій купі  народу? Ніхто не в силі їм помочи!   — А як же ви, — спитав враз Бенедьо ріпників, — не трібували деякого способу,  щоби рятуватися?  — А який же може бути спосіб? — відповів ріпник простодушно. — Ту способу нема  ніякого.  Бенедьо понурив голову. То само, до чого він додумався, ріпник висказав так  рішуче, як найбільший певник. Значить, воно так і мусить бути, так бог дав. А може,  спосіб є, тільки що вони або сліпі та не видять, або тілько ліниві, не шукають, а то  найшли би і побачили б?  — Ну, а трібували ви робити складки між собов, щоби один других рятувати в біді, в  слабості? — спитав Бенедьо.  Ріпники розреготались.  — Ну, кілько би там тих складок треба, щоби поратувати всіх бідуючих! Адже й так  кождий там бідує.  — Ну, але оден більше бідує, другий менше. Все ж таки мож би заратувати більше  бідуючого, хорого, безробітного. От так, як у нас, мулярів, в місті.  — Е, що, у вас інша річ, а ту інша. Ту нарід — збиранина зо світу!  — А у нас хіба ні?  — Е, а все-таки, що у вас можна вдати, того у нас ніхто на світі не вдасть.  Ріпники не знали своєї сили і не вірили в неї. Бенедьо знов утих і почав  роздумувати над їх словами.  Е, ні, — заключив він, — видно вже з того, що мусить бути  якийсь спосіб на тоту нужду, тілько вони одні сліпі та й не найдуть, а другі ліниві та не  шукають того способу!   Між тим наші пішоходи лишили наліво Тустанівську дорогу, по котрій ішли досі, і  звернули на півперечну стежку, що вела через річку і. горбок до Борислава.  Перебрівши річку і зійшовши поміж густим гложжям та ліщиною на її крутий, високий  берег, вони вже й стали на версі горбка. Неподалік перед ними лежав Борислав, мов на  тарелі. Невисокі під гонтям доми білілися до сонця, мов сріблява луска. Понад дахами  де-не-де виднілися червоні, тонкі, а високі комини нафтарень, мов криваві пасмуги,  сягаючі до неба. Далеко, на другім кінці Борислава, на горбі, стояла стара церковця під  липами, і круг неї ще тислися останки давнього села.  Бенедьо хоть бував і вперед в Бориславі, але все тільки коротко. Він не знав тут  місцевості. Тому-то він розповів ріпникам, де і на якім плацу казано йому ставати на  роботу, і просив їх, щоби йому показали, де є той плац. Ріпники зараз догадалися того  місця і показали його Бенедьові. Се була досить обширна рівнинка між високими  берегами річки туй, перед входом до Борислава, трохи віддалік наліво від губицького  гостинця. Хат близько було небагато, і Бенедьо, розставшись з ріпниками, рішивсь іти  хата від хати і питати за помешканням. Але в перших хатах, до котрих зайшов і в  котрих жили жиди, йому не хотіли винаймити помешкання на довший час. Хати ті були  низькі а дуже широкі, — очевидно, під їх дахами містилося багато закамарків для  поміщення ріпників, а корисне положення їх на краю Борислава давало їм можність  бути пристановком для всіх свіжо або пізно прибуваючих.  Так пройшов Бенедьо задармо п'ять чи шість хат. Далі опинився на улиці перед  старою маленькою хатиною і став, не знаючи, чи йти й сюди питати місця, чи обминати  сю будку а йти далі. Хатина була, як усі прочі, під гонтами, тільки що старі гонти  понадгнивали і поросли зеленим мохом. До улиці виходило двое віконцят, котрі ледве  трохи глипіли над землею; а ще з високо насипаної улиці просто проти них спливало з  улиці болото, замулюючи стіну чимраз більше і вже ось-ось досягаючи здрухнілих  варцабів. Перед хатиною була, як і перед другими, голотеча: ні городця, ні муравнику,  як се водиться деінде. Аж по хвилі рішивсь Бенедьо не минати і сеї хати.  Дверці скрипнули, і Бенедьо ввійшов до малесеньких темних сінців, а відти до  обіленої світлиці. Він здивувавсь, заставши тут не жидів, а старого ріпника і молодицю.  Молодиця, около тридцяти літ, в білій сорочці з червоними застіжками, сиділа на лаві  під вікном, оперши голову на лікоть, і плакала. Старий ріпник сидів насеред хати на  низенькім стільчику, з люлькою в зубах, і, очевидно, потішав її. Коли Бенедьо ввійшов  до хати, молодиця швидко обтерла сльози, а старий ріпник зачав кашляти і довбати  люльку. Бенедьо поздоровив їх і запитав, чи не прийняли б його на довший час на  мешкання. Ріпник і молодиця глянули по собі і хвилю мовчали. Далі відозвався ріпник:  — Га, або я знаю. Ось молодиця; се єї хата, — як вона скаже, так і буде.  — Бодай вас, — відказала різко молодиця. — Як я скажу! Я ту вже цілий рік не  сиджу, і бог знає, чи буду сидіти, — і вона рукавом обтерла знов сльози, — а ви мене в  то вдаєте. То як ви скажете, бо ви ту сиди ге. Як вам буде до вигоди, то так і робіть, а я  ту що можу сказати!  Старий ріпник трохи змішався і почав ще пильніше довбати свою череп'яну  люльку, хоть в ній і нічо вже не було. Бенедьо все ще стояв край порога з мішком н^  плечах. Ріпник мовчав.  — Хатина гісненька, як бачите, — зачала знов молодиця, — може, вам і невигідно  буде. Ви, як виджу, з міста, не привикли до такого, як ту у нас...  Молодиця говорила так, вгадуючи по нахмурених бровах думку ріпника, буцімто він  хоче відмовити Бенедьові.  — Е, що з того, що я з міста, — відповів Бенедьо, — а я, не бійтеся, привик також до  всякої біди. От як кождий зарібний чоловік. Тілько, видите, тут така причина за мнов,  що я троха слабий в ногах через нещасливий трафунок, — у нас, у мулярів, усяко буває,  — а маю роботу он ту недалічко над рікою, на тім зарінку. Там буде ставитись новий...  нова нафтарня. То, видите, хтів би-м найти де поблизько помешкання — яке-будь, от  аби переночувати, адже я цілісінький день на роботі, — бо здалека таки не зможу  лазити по вашім бориславськім болоті. Ну, а ту жиди не хотять ніде приймити на  довший час: а для мене би то все було ліпше жити у свого чоловіка, ніж у жида. Тілько  як для вас...  В тій хвилі старий ріпник перервав йому бесіду. Він кинув нараз люльку на землю,  схопився з стільчика, прискочив до Бенедя, одною рукою схопив йому з плечей мішок,  а другою попхав його до лави.  — Але, чоловіче, бійся бога, — кричав з комічним гнівом старий, — не пендич  нічого, тілько сідай! Стоїш ми ту коло порога, а в мене діти не поснуть. Сідай ту, і най з  тобою все добре сідає в нашій хаті! Чому було так відразу не сказати, — а то я тепер і  сам о собі готов подумати, що-м гірший від жида!..  Бенедьо видивився на старого дивака, немов не розумів його бесіди, а далі запитав:  — Ну, а що, то приймаєте мя до себе?  — Таже чуєш, що приймаю, — сказав старий. — Тілько, розумієся, як будеш добрий.  Як будеш злий, то таки завтра вижену.  — Га, чень ми вже якось погодимося, — сказав Бенодьо.  — Ну, як погодимося, то будеш моїм сином, хоть то мені з тими синами, правду  рікши, не ведеся!.. (Молодиця знов обтерла очі).  — А почому ж ви озьмете від мене?  — А є в тебе який рід?  — Мама є.  — Стара?  — Стара.  — Ну, то даш по шусці на місяць. Бенедьо оп'ять видивився на старого.  — Ви, певно, хтіли сказати  на тиждень ?  — Я вже ліпше знаю, що я хтів сказати, — відрізав старий. — Так буде, як я сказав,  та й досить о тім балакати.  Бенедьо з дива не виходив. Старий тим часом знов сів на свій стільчик і,  нахмурившись, почав накладати люльку.  — Та, може б, на згоду принести горівки? — заговорив Бенедьо. Старий глянув на  нього спідлоб'я.  — Ти мені, небоже, з тим зіллям не виїзди ані ся з ним до хати не показуй, бо геть  вивержу вас обоє! — відрізав він гнівно.  — Вибачайте, — перепрашав Бенедьо, — я сам не п'ю, хоть би-м її й на очі не видів.  Але я чув, що в Бориславі кождий мусить пити, хто при кип'ячці робить, то я й за про  теє...  — Правду казав, хто се казав, а тілько, як бачиш, при правді є й брехні капинка. То  завсігди так буває. Ну, а тепер ти не пендич, тілько роздягнися та спочинь з дороги,  коли-сь слабий!  В тій хвилі молодиця встала.  — Ну, дай вам боже щастя та заробок добрий, — сказала вона до Бенедя. — Бувайте  здорові, пора мені йти.  Вона вийшла; старий вийшов за нею, а за хвилю •вернув.  — Служить в Тустановичах, то мусить бічи до роботи. Та й дитина мала... —  проворкотів він, немов сам до себе, і знов сів напихати свою черепаньку.  — Донька ваша? — спитав Бенедьо.  — Ніби донька, але не рідна.  — Пасербиця?  — Ні, небоже. Вона тутешна, а я не тутешний. Але то довга гісторія, — буде час, то  й почуєш. А тепер спочивай!  Тота молодиця була Півторачка, вдова по Івані Півтораку, погибшім в  бориславській ямі, а той ріпник — то був старий Матій.  IV  Бенедьо зняв з себе петек, постелив його на лавку під вікном і ліг спочивати. Він і  справді був дуже втомлений; ноги під ним тряслися від довгого і надсильного ходу. А  прецінь сон його не брався. Думка, мов непосидюча ластівка, шибала то до Дрогобича  до старої матері, то до Борислава, де відтепер прийдеться йому жити. Йому  пригадувались оповідання ріпників, котрі він чув по дорозі; в його уяві вони перелітали  не як слова, а як живі образи. Тут всіми забутий ріпник, хорий, безпомічний, конає сам  на берлозі десь у якімось скритім закамарку і дармо пищить їсти, дармо просить води,  — нема кому подати!.. Тут жид витручує робітника з роботи, кривдить його при  виплаті, обдурює і ганьбить; нема кому впімнутися за робітником, зарятувати його в  нужді.  Ніхто ні про що не дбає, крім себе самого, — думав Бенедьо, — та й тому так усі  бідують. Але якби всі взялися докупи... То що би зробили?..  Бенедьо не міг того знати.   Та й як їм взятися докупи?..  І сього Бенедьо не знав.  Господи боже, — зітхнув він  вкінці з звичайною у наших простих людей безрадністю, — наведи мене на яку добру  думку!..   В тій хвилі Бенедьове думкування мусило перерватися. До хати ввійшло кілька  людей ріпників і, привітавшися коротко з Матієм, посідали на лаві. Бенедьо встав і  почав розглядати прибувших. Були тут передовсім два хлопи, котрі відразу мусили  кождого увагу звернути на себе. Високі, рослі та крепкі, мов два дуби, з широкими  червоними, немов надутими лицями і невеликими сірими очима, — вони виглядали в  тій маленькій хатині, мов два велети. А при тім з лиця, росту, волосся, очей були вони  так подібні до себе, що треба було добре приглядітися і прислухатися їм, щоби їх  розпізнати. Один з них сидів на лаві під вікном, заступивши своїми широкими плечима  все світло, яке від заходячого вже сонця лилося вікном у хатину. Другий намістився на  невеликім зидлику коло дверей і, не кажучи ні до кого й слова, почав спокійно  накладати люльку, немов там, на тім зидличку і коло того порога, було його  предковічне місце.  Крім тих двох велетів, найбільше звернув на себе Бенедьову увагу немолодий уже,  низенький і, очевидячки, дуже говірливий та рухливий чоловічок. Відколи ввійшов до  хати, він не переставав шниряти з кута до кута, то ніби чогось шукаючи, то ніби  добираючи собі місця до сидження. Він кілька разів обіздрів Бенедя, переглипувався з  Матієм, котрий з усміхом слідив за його рухами, а навіть шепнув щось до вуха одному в  велетів, тому, що сидів на зидлику підо дверми. Велет тілько головою махнув, а затим  встав, відоткав дерев'яну затканицю від печі і встромив свою люльку в попіл, щоби  запеклася. Рухливий чоловічок за той час знов уже обшниряв усі кути, то потираючи  собі настовбурчену, мов щітка, чуприну, то поправляючи на собі ремінь, то вкінці-таки  розмахуючи руками...  Крім тих трьох людей, було в хаті ще зо три. Бенедьо розглядів на лаві в півтіні  одного старого діда з довгою сивою бородою, але з здоровим лицем і кремезним  виглядом, мов у молодого. Побіч нього сидів молодий парубок, круглолиций і рум'яний,  мов дівочка, тільки що сумний і понурий, мов засуджений на смерть. Далі в куті, зовсім  в тіні, сиділи ще якісь люди, котрих лиць не міг розглянути Бенедьо. Ввійшло ще кілька  ріпників до хати, — зчинився гамір.  — А се що, возний на здекуції у вас? — промовив грубим, мов труба, голосом до  Матія один з велетів, той, що сидів під вікном.  — Ні, богу дякувати, — відповів Матій, — се, бачу, уцтивий чоловік, робітник,  мулярський майстер. Прийшов нині з Дрогобича до нової фабрики, — ту ось, на  зарінку, будуть нову нафтарню ставити.  — Так? — відповів велет, протягаючи голос. — Ну, то про мене. А чия то буде  нафтарня? — додав він, звертаючися до Бенедя.  — Леона Гаммершляга, знаєте, того віденського жида, що щось два раки тому  прибув сюда.  — Ага, того! О, той у нас закарбований віддавна. Правда, побратиме Деркачу?  Рухливий чоловічок в тій хвилі найшовся коло велета, дрібцюючи довкола нього.  — Правда, правда, закарбований моцно, — він засміявся, — але нічо не пошкодить,  як буде мав і більше карбів!  — Певно, що не пошкодить, — потвердив велет. — Ну, але як же, побратиме Матію,  можем ми нині ту балакати своє? Чи, може, як маєш нового жильця, то нас наженеш із  хати шукати нового місця?  Велет грізно глянув на Матія, і, очевидячки, ся бесіда мала бути доганою. Матій  почув се і змішався трохи, а далі сказав, устаючи зо стільця і виймаючи люльку з рота:  — Але господи борони, щоби я вас виганяв! Мої побратими любі, раз я пристав до  вас, то вже й не попущуся вас, о те не бійтеся. І моя хата зовсігди для вас отвором. А  про нового жильця... правда, я зле зробив, приймаючи його, а не зарадившись уперед з  вами, але ж бо, видите, приходить чоловік змучений, слабий, жиди го не хотять  приймати, а з лиця му видно, — знаєте, я на те старий практик, — що людина добра, ну,  що я мав робити?.. Впрочім, як гадаєте? Не мож йому бути з нами, то я го відправлю.  Але мені здався, що він би був і для нас добрий... Каже, що горівки не п'є, — значиться,  одно добре. Ну, а, по-друге — робити буде при новій фабриці, то і відтам зможе нам що  часом сказати...  — Горівки, кажеш, не п'є? — питав велет.  — Сам-єм то чув від него, а втім, ось він ту, питай го сам.  Мовчанка стояла в хаті. Бенедьо сидів в куті на своїм потеку і дивувався дивним  дивом, що се все має значитися, чого зійшлися ті люди і чого хочуть від нього. Дивно  йому було, що Матій попросту звинявться перед ними, хоть сам каже, що се його хата.  Але найдивніше було йому з того грубоголосого велета, котрий поводився тут, мов як  старший, мов господар, прикликував до себе то одного, то другого і шептав їм щось до  вуха, сам не рушаючися з місця. Далі він звернувся до Бенедя і почав випитувати його  строгим голосом, немов суддя при допросі, між тим коли всі присутні звернули на  нього очі:  — Ви що, челядник мулярський?  — Ні, помічник, а при тій фабриці, не знаю за яку ласку, маю бути майстром. Велет  покрутив головою:  — Гм, майстром? А за яку то ласку? Певно, вмієте добре доповідати жидові на своїх  товаришів?  Бенедьо спалахнув увесь, немов огнем. Він хвилю вагувався, чи відповідати велетові  на його питання, чи плюнути йому в очі, забратися і йти геть із свї хати та з-між тих  дивних людей. Далі надумався.  — Плетете дурниці, — сказав з підтиком. — Може, то вашого батька син і вміє дещо  кому доповідати, а у нас тото не водиться. А жидівська ласка впала на мене непрошена,  відай, за те, що при его закладинах мене трохи не забила підойма, як єсьмо спускали в  яму угольний камінь.  — Ага, — буркнув протягло велет, і голос його почав трохи м'якнути. — Побратиме  Деркачу, — звернувся він нараз до невеличкого, рухливого чоловічка, — а пам'ятай,  аби-сь не забув і ось тото закарбувати на того Леона, що він каже!  — Розумієся, що не забуду. Хоть то ніби тото сталося в Дрогобичі, а ми маємо  тілько до Борислава, але то нічо не шкодить. Жидові й без того легше не буде.  — Ну, а що ж ви, — говорив далі велет до Бенедя, — як ту будете майстром, то  будете так само збиткувати та кривдити робітників, як другі, будете ссати з них, що  моги, і виганяти з роботи за леда слово?.. Розумієся, що так! Майстри всі однакові!  Бенедьові не стало терпцю. Він встав і, беручи свій петек до рук, обернувся до  Матія:  — Коли-сте мя приймали в свою хату на мешкання, — сказав він тремтячим  голосом, — казалисте ми, щоби-м був добрий, то буду вашим сином. Ну, але скажіть же  самі, як ту бути добрим, коли ось якісь люди входять до хати і ні з сього ні з того  причіпаються до мене і ганьблять, не знати за що й за яке? Як ви мя на таке ту брали,  то ліпше було й не приймати, був би-м си досі найшов спокійнішу хату! А тепер  прийдеся йти під ніч. Ну, але принаймні буду знати, що за люди — бориславські  робітники!.. Бувайте здорові!..  З тими словами він надяг петек і, беручи на плечі свій узлик, звернувся до дверей.  Всі мовчали, тільки Матій моргнув до велета під вікном. Між тим другий велет  сидів, мов скала, під дверми, заперши собою вихід, і хоть Бенедьо різко сказав до нього:   Пустіть!  — він ані кинувся, немов і не чув нічого, тільки люльку пихкав поволі.  — Але ж, господи боже, — скрикнув нараз з смішною запопадливістю Матій, —  стій, чоловіче добрий, куди втечеш? Не знаєш, бачу, жартів! Постій, побачиш, до чого  воно йде!  — Що я маю стояти! — відповів гнівно Бенедьо. — Може, скажете ми ще довше  слухати від отсего чоловіка такої ганьби, як досі? І не знаю, відки він то чув, що я  когось кривджу та збиткую?..  — То ви вважаєте мої слова для себе ганьбою? — спитав напівлагідно а напівстрого  велет.  — Розумієся.  — Ну, то перепрашаю вас.  — Не перепрашайте, волите бути чемніші та не ображати, ніж відтак перепрашати.  Я простий чоловік, бідний робітник, — але чи ж тому вже леда хто має мені всяку  дурницю в очі тикати? А може, ви на то дуфаєте, що ви моцні, а я слабий, то вже  можете мене безпечно ображати? Ну, то пустіть мя геть, не хочу слухати вашої бесіди!  — І він знов обернувся до дверей.  — Ну, ну, ну, — говорив Матій, — ті люди ще готові направду посваритися, не  знаючи й самі за що! Але ж постій, чоловіче божий, гніваєшся, а не знаєш за що!  — Як то не знаю! Не бійтеся, я вже не такий дурень, — офукнувся Бенедьо.  — Так що не знаєш. Ти вважаєш за образу слова того чоловіка, а тим часом він  говорив се тілько на те, щоб тебе витрібуваги.  — Витрібувати? В чім?  — Яке в тебе серце, яка гадка? Розумієш тепер?  — А нащо ж йому то знати?  — То вже побачиш пізніше. А тепер розберися та сідай на своє місце. А фукатися не  треба, небоже. За день би нас усіх не стало, якби ми хтіли так на всяку біду фукатися,  яка нам долягає. А моя гадка така: меншу біду перетерпи, щоби більшої встеречися.  Коли-бо то у нас звичайно навиворіт робиться: як мала біда, то чоловік бурчить, а як  велика,то мовчить.  Бенедьо все ще стояв насеред хати в петеці і з мішком на плечах та роззирався по  присутніх. Матій між тим засвітив каганець з жовтого бориславського воску, і в його  світлі лиця зібраних ріпників видавались жовтими та понурими, мов лиця трупів.  І в другий раз старий Матій відібрав від Бенедя мішок і зняв з плечей петек, а  взявши його за плече, попровадив до велета, що все сидів, понурий і грізний, під  вікном.  — Ну, перепросіться раз назавсігди, — сказав Матій. — Я все гадаю, що будем мати  з того чоловіка нового товариша!  Бенедьо і велет подали собі руки.  — Як вас маєм звати? — спитав велет.  — Бенедьо Синиця.  — А я звусь Андрусь Басараб, а он то мій брат Сень, а отеє наш  карбовий  Деркач,  а отот старий дідусь — то побратим Стасюра, а отой парубок — то побратим  Прийдеволя, а он то також наші побратими, ну, а ваш газда також...  — Ви, певно, всі з одного села, що побратимаєтесь, — сказав Бенедьо, дивуючись,  впрочім, що старі чоловіки побратимались з молодими, бо по селах звичай, що тілько  ровесники побратимаються між собою.  — Ні, ми не з одного села, — відповів Басараб, — а так, побратимаємось в іншім  способі. Впрочім, сідайте, будете видіти. А якби вам схотілося, то можете й ви пристати  до нашого побратимства.  Бенедя ще дужче здивувало те вияснення. Він сів, не кажучи нічого і чекаючи, що  то з того буде.  — Побратиме Деркачу, — сказав Андрусь Басараб до  карбового , — пора нам  узятися до свого. Де твої палиці?  — Зараз ту будуть, — відповів Деркач, вибіг до сіней і вніс відтам цілий оберемок  тонких піскових палиць, зв'язаних ужівкою докупи. На кождій палиці видно було більші  або менші карби, один попри один, так, як се роблять хлопці, що пасуть гуси і на  паличці значать собі карбами, кілько у котрого гусят.  — Закарбуй на Леона то, що повідав Синиця, — сказав далі Басараб. В хаті між тим  зробилася тиша. Всі посідали, де хто міг, і гляділи на Деркача, котрий сів собі на  припічку, положив палиці коло себе, вийняв з-за ременя ніж і, видобувши одну палицю,  витяв на ній ще один карб до багато других, давніших.  — Готово, — сказав Деркач, сповнивши со і встромивши палицю знов у зв'язок.  — А тепер, побратими мої милі, — сказав Андрусь, — розповідайте за чергою, хто за  сей тиждень зазнав, видів або чув яку кривду-неправду. Хто її зробив, кому і за що, —  розповідайте все, як перед богом, щоби, як наповниться міра наших кривдників, як  прийде наш час і наш суд, кождому було відмірено по правді!  Хвилю тихо було після тої відозви, далі заговорив старий Стасюра:  — Прийде, кажеш, наш час і наш суд... Дай-то, боже, хоть я, бачу, не діжду того  дня. Ну, але бодай ви, молодші, діждете... То вже щоби відмірити кождому по правді і  справедливості, послухайте, що я чув і видів сего тижня. Йосько Бергман, наставник  при тій кошарі, що я в ній роблю, знов сего тижня бив штирох робітників, а одному  бойчукові-лип'ярові вибив палицею два зуби. Та й за що? За тото, що бідний бойчук,  голодний та хоровитий, не міг двигнути відразу повного коша глини!  — Карбуй, Деркачу! — сказав Андрусь рівним і спокійним голосом, а тільки очі його  заблищалися якимсь дивним огнем.  — Тот бойчук, — говорив далі Стасюра, — дуже добра душа, і я .би був привів його  до господи, тілько що десь, видко, заслаб, не був уже вчора на роботі.  — Приведи, — підхопив Андрусь. — Чим більше нас, тим більша наша сила, а нічо  так не в'яже людей докупи, як спільна нужда і спільна кривда. А коли сила наша буде  достаточна, то й суд наш буде близький, — чуєш, старий?!  Старий кивнув головою і говорив далі:  — А Мотьо Крум, касієр, знов не доплатив усім робітникам з нашої кошари по п'ять  шусток за сей тиждень і ще грозив кождому, що нажене з роботи, коли посміє  упоминатися. Говорять, що купує яму на Мразниці і що му не ставало 59 ринських, то  мусив ее при найблизшій виплаті здерти з робітників.  Старий мовчав хвилю, поки Деркач винайшов палицю Мотя Крума і затяв на ній  новий карб. Відтак говорив далі:  — А от учора йду попри шинок Мошка Фінка. Слухаю, що за крик? Аж то два  Фінкові сини притисли до кута якогось чоловіка, вже підстаршого, та й так б'ють, так  дюгають кулаками попід ребра, що чоловік вже лиш хрипить. Ледво якось його  пустили, не міг уже йти сам дорогою, а як харкнув — кров... Взяв я його, веду та й  питаю, що за нещастя, за що так скатували?..  От біда моя, — відповів чоловік та й  заплакав. — От я, — каже, — через тиждень троха задовжився у того проклятого  жидюги, гадав, що дістану гроші та й виплачу. А ту прийшла виплата, бац, касієр мене  чи забув, чи що, — не читає. Я стою, чекаю, — вже виплатив усім, а мене не кличе. Я  йно що пустився йти до него, спитати, що то таке, а від шасть і замкнув двері перед  носом. Що я гримай, стукай, кричи, — пропало. Ще відтак випали слуги та й мене в  плечі:  Що ти ту, пияку, бреверію, робиш!..  Пішов я. .Здибаю відтак касієра на улипі і  до него:  Чому ви мені не виплатили?  А той визвірився на мене, а далі як не крикне:   Ти, пияку якийсь, будеш мене на дорозі напастувати! Ти де був, як виплата була? Я  тебе ту не знаю, там допоминайся плати, де й другим платиться!  Ну, а нині каса  заперта. Я зголоднів, іду до Мошка з'їсти дещо наборг, поки гроші дістану, а тоті два  ведмеді, бог би їх побив, та до мене:  Плати та й плати за тото, що-сь набрав!  Що я  прошу, проклинаюся, розповідаю, яка річ, — та де! Як мя приперли до кута, то, адіть,  троха душу з тіла не вигнали!..   — Карбуй, Деркачу, карбуй! — сказав твердим, грізним голосом Басараб,  вислухавши з затиснутими зубами сього оповідання. — Бутають чимраз дужче наші  гнобителі — знак, що кара вже висить над ними. Карбуй, побратиме, карбуй живо!..  — Так-то так, — говорив далі Стасюра, — розбуталися наші кривдники та й бутають,  збиткуються над робучим народом, бо що то, — добре їм ся діє! І чим довше гляди та  слухай, тим більше біди та кривди народної, тим більше у них багатства та достатку От  тепер народу до Борислава пре видимо-невидимо, бо всюди по селах голод, посуха,  слабість. А й ту хіба ліпше? День поза день видаю по закавулках слабих, голодних,  незарібних людей, — лежать і отогнуть, і ждуть хіба тілько божої ласки, бо людського  змилування вже давно перестали ждати. Та й тепер, адіть, плату нам вменшили і з  кождим тижнем уривають все більше, — годі вжити з неї! Хліб чимраз дорожший, а ще  як сего року не зародить, то прийдеся нам усім ту гинути. Отеє кривда, котру всі ми  терпимо, котра всіх нас глодже до кості, а на кого її закарбувати, я й сам не знаю!..  Старий виговорив се живішим, ніж звичайно, голосим і з тремтячими від зрушення  губами, а висказавшн, поглянув по всіх і зупинив свій погляд на понурім лиці Андруся  Басараба.  — Так, так, правда твоя, побратиме Стасюро, — закричали всі присутні, — се наша  загальна кривда: бідність, безпомічність, голод!  — А на кого її закарбувати? — спитав вдруге старий. — Чи зносити її терпливо, тоту  найбільшу, загальну кривду, а тілько карбувати ті дрібні, часткові, що складаються на  тоту велику?..  Андрусь Басараб глядів на Стасюру і на всіх прочих побратимів зразу понуро і ніби  рівнодушно, но вкінці на лиці його заясніло щось, немов скрита на дні в душі радість.  Він встав з місця і'випрямився, досягаючи головою аж до повали невеличкої хатини.  — Ні, не терпіти нам і тої загальної кривди, а хоть і терпіти, то не покірно, не тихо,  мов та стрижена вівця. Всяка кривда мусить бути укарана, всяка неправда мусить  пімститися, і то ще туй, на сім світі, бо що за суд буде на тамтім світі, сього ми не  знаємо! І чи ти гадаєш, що, карбуючи всі ті дрібні, часткові кривди, ми забуваємо про  загальну? Ні! Адже кожда й найменша кривда, яку терпить робучий чоловік, се частка  тої загальної народної кривди, що всіх нас давить і глодже до кості. І коли прийде день  нашого суду і нашої кари, то чи ти думаєш, що не пімстпться тоді й загальна кривда  наша?  Стасюра сумно якось похитав головою, немов в душі своїй не зовсім вірив  Басарабовій обіцянці.  — Гай-гай, побратиме Андрусю, — сказав він, — пімститься, говориш... Вже то одно,  що не знати, коли то ще буде... А друге: що нам з того, що колись, може, й пімститься,  коли нам тепер від того не лекше терпіти. А хоть і пімститься, то чи думаєш, що опісля  лекше буде?..  — Що ж бо ти, старий, — крикнув на нього з грізно блискучими очима Андрусь, —  розжалобився, не знати чого? Тяжко нам терпіти! Хіба ж я того не знаю, хіба всі ми  того не знаєм? А хто зможе так зробити, щоб ми не терпіли, щоб робучий'чоловік не  терпів? Ніхто, ніколи! Значить, терпіти нам до суду-віку, та й по всьому. Тяжко се чи не  тяжко, — що то кого обходить? Терпи і мовчи, не показуй другому, що тобі тяжко.  Терпи, а як не можеш вирватися з біди, то бодай метися за ню, — ее хоть троха  влекшить твого болю. Така моя гадка, і всі признали, що вона правдива, — чи не так?  — Так, — відповіли побратими, але якимсь понурим голосом, немов сеся правда не  дуже їх радувала, не дуже припала їм до серця.  — А коли так, — говорив далі Андрусь, — то ніщо й гаятись. Розповідайте далі, хто  про яку знає кривду.  Він сів. В хатині стало тихо. Почав говорити Матій. В його сусідстві умер робітник в  темній жидівській комірчині; як довго там лежав, відколи слабував — сього ніхто не  знає, і жиди нікому не хотіли того сказати. Говорять, що робітник мав трохи  зароблених грошей, а коли заслаб, жиди відібрали від нього гроші, а його поти морили  голодом, держали взаперті, поки не вмер. Тіло було страшенно сухе, давно не мите і  синє, як боз. Позавчора ночувала якась жінка у другого, сусіднього жида. Вночі злягла.  Грошей у неї не було, і сейчас на другий день жид викинув її з дитиною з хати.  Розповідав один ріпник, знакомий тої жінки, що ходила з дитиною до попа, щоб  охрестив, але піп не хотів охрестити, поки не покаже батька дитини. Тоді тота жінка  кинула дитину в яму, а сама пішла до громадського уряду, кричачи, щоб її зараз  вішали, бо довше жити не хоче. Що з нею сталося. Матій не знав.  І далі пішли оповідання, одностайні своею ваготою і оглушаючі своєю кричучою  несправедливістю. І за кождим розказаним фактом оповідач зупинявся, ждучи, поки  карбовий Деркач не закарбує на палиці, щоб  кождому віддано було повною лиця, що  вже сам їх голос, сам вираз лиця був свого роду важким фактом, гідним закарбування  на ім'я загальносуспільної кривди та гніту. Другі розпалювались, говорячи, проклинали  гнобителів і домагалися швидкої для них кари. Але найбільше зрушило всіх оповідання  молодого парубка, Прийдеволі. Коли прийшла на нього черга, — він був наймолодший,  то й черга на нього прийшла на самім послідку, — він вибухнув довго здержуваним  плачем і, заломуючи сильні руки, виступив насеред хати.  — Перед богом святим і перед вами, побратими мої, жалуюсь на своє горе! на свою  страшну кривду!.. Осиротили мене на весь вік... відобрали послідне і потоптали ногами,  і то так собі, для забавки!.. Ох, боже, боже, і ти глядиш на все те і ще можеш терпіти?..  Але ні, ти терпи собі, я не можу, я не буду!.. Побратими, товариші милі, радьте, що мені  діяти, як мститися! Все зроблю, на все відважуся, тілько не кажіть чекати, бійтеся  бога, не кажіть чекати!..  Він замовк, хлипаючи, мов мала дитина. По хвилі зачав спокійнішим уже голосом:  — Ви знаєте, який я круглий сирота на світі, в якій біді та нужді зійшли мої літа  молоді, поки нещастя не загнало мя сюди, до сього пекла проклятого. Але вся біда і  нужда, всі нещастя'нічим були для мене, поки була хоть одна людина, котра вміла мене  потішити, розрадити, приголубити, котра віддала б була своє життя за мене... котра  любила мене!.. І тої єдиної порятівлі позавиділя мені вороги!.. Послухайте, що зробили.  Ви знаєте, вона для мене покинула свою хату, свою матір стару і прийшла сюди, до  Борислава, щоби бути разом зо мною. Ми жили разом от уже півроку. Вона працювала  при магазині того багача Гольдкремера. На своє лихо, сподобалась тамка всім тим  псам, що її видали. А там їх є до вітру: касієр, молодий жидик Шмулько Блютігель,  надзорець, також молодий жидок, далі ще якісь там капцани, бог би їх поразив!..  Почали вони до неї налазити, не давати її спокою. Раз, другий вона відправила їх  чемно, а далі, коли Блютігель застав її якось саму в присінку магазину і, осмілений,  почав дуже вже до неї заскакувати, вона, немного думавши, відкинула руку і так  тарахнула жидка помеже вуха, що му аж ротом і носом кров бризнула і сам, як тика,  покотився між бочки. Що ми того вечора насміялися з улазливого жидка, коли вона  розповіла цілу тоту річ. Але ми завчасно сміялися. Жидок розлютувався і змовився з  другими — пімститися на ній. Приходиться позавчора — виплата; приходжу я вечером  додому — нема моєї Варки. Сів я під вікно, чекаю-виглядаю, а самому коло серця щось,  мов гадина, лежить. Ба, вже стемнілося, нема Варки. Закинув я петек на плечі, вийшов  на вулицю, шукаю Варки. Нема. Розпитую я робітниць, що разом з нев були при  виплаті, — кажуть, що лишили її тамій, що, певно, їй виплачували напослідку. Тьокнуло  мене щось коло серця, біжу до канцелярії — позамикано, а в вікнах світиться. Калатаю  — не докалатаюся, а далі гадаю собі:  Агій, та чого я ту калатаю, чень же ту єї нема?  Може, вона вже красно дома, чекає на мене...  Біжу додолгу — нема. Біжу знов  вулицями, забіг по всіх знакомих, по всіх шинках, де ми часом, з роботи йдучи,  вступаємо перекусити дещо або селедця купити, — нема. Всіх питаю, чи не видів хто  Варки, — ніхто не видів. Як камінь в воду, пропала Варка. Лечу я знов під канцелярію,  так мене щось і тягне туди, гадаю по дорозі:  Висаджу двері, а мушу дізнатися, що з  нею сталося, де вона . Але скоро я там — десь ораз і вся смілість пропала. Став,  дивлюся: в вікнах блищиться, але вікна позаслонювані, не видно нічого, тілько тіні  якісь мелькають.  Ні, — гадаю собі, — вона ту мусить бути, ту мусить бути, бо де ж би  інде була?  А ту знов і сам собі не вірю, бо що ж би вна ту робила? Прийшла мені на  думку гісторія з жидком Блютіглем, — я весь задрожав, одеревів. І що вже вмовляю  себе, що се все байка, жарт, пустота, — ні, щось немов рукою держить мене під вікном  тої проклятої канцелярії.  Не піду вже нікуди, — гадаю собі, — буду туй ждати, доки  світло не погасне, ні, прожду й до рана . Сів я на якусь бочку під самою стіною просто  вікна, сиджу — а ту мнов аж телепає, немов зимниця яка. Слухаю-наслухую. Там чути:  десь в шинку ріпники хриплими голосами пісні доспівують, там знов пси гавкають, з-  під Діла, від церкви долітає, мов зойк конаючого, сторожеве  острожне з огнем! ... А  ось чую, в канцелярії регіт якийсь, зашваркотіли жиди, пізнав я голос Блютігля, голос  наставника. Далі загепалось щось, немов о отіни розбиваєся, — знов регіт, знов  шваркіт, — і тиша. Господи, кождий голосок різав мя в саме серце, мов ніж острий... Я  так і задубів з вухом, приложеним до стіни. Аж нараз, вже над раном, роздався  страшний крик в канцелярії, тілько на одну хвилиночку, — але крик той поразив мя,  мов грім, уколов, мов жало гадини. Я відразу зірвався на рівні ноги, — то був Варчин  крик. І ледво я надумався, що ту робити, ледво підбіг до дверей, щоб з послідною  натугою всеї своєї сили виважити їх, коли втім двері створилися і з них вилетіла, мов  громова куля, — Варка. Але вже не кричала... Я пізнав її по одежі, бо лиця єї зразу не  добачив в сумерці. І вна мене не бачила, тілько, вилетівши з дверей канцелярії, погнала  навпростець через горбки накиданої глини, поміж кошари та ями. Я за нею.  Варко, —  кричу, — Варко, що тобі таке, що з тобов сталося, на милість божу, стій, обізвися!   Стала на хвилю, озирнулась, і ту ажень побачив я, що ціла єї голова була чорна, мов  вуголь, замазана кип'ячкою, а довгі єї коси були обтяті.  Господи боже, Варко, — кричу  я, підбігаючи ід ній близше, — що се за нещастя з тобов?  Але вона скоро пізнала мене,  сейчас відвернулася і, мов сполошена, погнала далі наосліп, розбиваючись о стовпки  корб, що були над ямами. Я щодуху в мні жену за нею, аж нараз оден крик страшний,  оден миг ока, і Варка туй перед моїми очима щезла, мов сонний привид, — скочила в  створену яму(.. Я надбіг, став, — тілько глухо задудніло, як вона всередині,  розбиваючись о цямриння, вкінці бовтнула в воду. Та й по всьому. Що вже зо мнов далі  діялось, не тямлю. Я отямився аж нині з полудня, і коли спитав за Варкою, мені  сказали, що її (на мій крик!) витягли з ями і вже й поховали. Значиться, все пропало! І  ніхто не скаже, що вони з нею зробили в тій страшній ночі. З'їли, нелюди, мою Варку  живу, вбили моє щастя!.. Побратими мої дорогі, перед богом святим і вами жалуюся на  своє нещастя, радьте, вчіть, що маю робити, а тілько чекати не кажіть!.. Глибоко  вразило всіх оповідання Прийдеволі, хоть усі вже й уперед знали з неясних слухів, яке  нещастя склалося з їх побратимом. На всіх лицях видно було під час оповідання всі  переходи чувства — від непокою до найвищої тривоги і розпуки, так само, як усі ті  переходи малювалися на лиці оповідача. А коли Прийдеволя замовк і, заламуючи руки,  став серед хати, мов німий свідок великого проступку, — то і всі мовчали, мов прибиті,  кождий очевидячки ставив себе в положенні товариша і старався таким способом  збагнути всю глибінь —його жалю і муки. Але порадити, — що вони могли порадити  йому в тім ділі, де вже не було ніякої поради, ніякого виходу, крім смерті? Як вони  могли повчити його, на яку дорогу направити?..  Перший отямився Деркач і хопив за свої палиці, щоб і сю справу закарбувати.  — Стій, побратиме Деркачу, — сказав нараз рішуче Андрусь Басараб, — сего не  карбуй!  Деркач поглянув на нього недоуміваючим поглядом.  — Не треба, — сказав коротко Андрусь, а відтак, звернувшися до побратимів,  спитав: — Чи більше ніхто не мав що сказати?  Ніхто не обзивався.  — Значить, на нині бесіді кінець! Розходіться по одному!  Але, помимо сього завізвання, ніхто не рухався з місця. Всі якось дивно ззиралися  по собі. Андрусь грізно поглядав на них, не знаючи, що се значиться. Аж ось піднявся з  місця Стасюра, найстарший з-поміж побратимів.  — Слухай, побратиме Андрусю, — сказав він супокійним голосом, — о чім ту у нас  межи побратимами сими днями бесіда йшла... То не від себе я тобі буду говорити, але  від усіх. Знаєш, як ми зібралися докупи — громадити людську кривду і судити  робітницький суд над тими, котрих не можемо позивати перед суд панський, — то ти  обіцяв  нам, що скоро набереся відповідна міра недолі в народі, ми зробимо єї обрахунок,  щоб знати, для кого ся міра наповнилась до краю. Чи так?  — Так, — відповів Андрусь якось неохітно.  — Отеє ж ми вже троха не рік громадимо карби на людську кривду, побратим  Деркач позакарбовував стирту палиць, а коли ж, питаємо тебе, буде обрахунок?  — Не час іще, але живо час надоспіє, — відповів Андрусь.  — А, живо, живо, нім сонце зійде, роса очі виїсть! Сам бачиш, що наші гнобителі,  збагачені нашою працею, починають собі чимраз гордіше. Пора, щоб від нас мали хоть  погрозу яку!  — Буде погроза, — сказав твердо і спокійно Андрусь.  — Яка? Коли? — роздалися з усіх боків питання.  — Се вже моя річ. Почуєте тоді, як діло зробиться, а наперед о тім говорити не  приходиться, — відповів Андрусь. — А до обрахунку також недалеко. Адже мусить  дубець підрости аж до хмари, щоби в него грім ударив. Чекайте ще троха... А тепер  добраніч!  . Всі побратими добре знали залізну, рішучу натуру Андруся Басараба, знали, що на  його слові можна полягати, і не допитувались далі, а тільки зібралися до виходу.  — А ти, побратиме Прийдеволя, зістанься ту, щось тобі буду говорити, — сказав  Андрусь, а на лиці бідного парубка блиснула якась радість, мов надія виходу з страшної  муки.  Розійшлися побратими. Тільки старий Матій сидів у куті під стіною, а давно  погасша люлька випала йому з зубів і лежала на поділку. Так само Андрусь і Бенедьо  сиділи мовчки, кождий на своїм місці, кождий занятий своїми думками. Тільки  Прийдеволя стояв коло порога з лицем мертвецьки блідим і з заломаними руками,  стояв, як живий образ болю, і ока не зводив з Андруся Басараба, немов від нього ждав  не знати якої пільги. Матій перший приступив до молодого парубка.  — Що ж ти, небоже, гадаєш робити? — спитав він м'яким, співчуючим голосом.  Прийдеволя глянув на нього з виразом непевності на лиці.  — Або ж я знаю, що робити та й що діяти? — відказав він зломаним голосом. —  Смерть собі зроблю, як не зможу бодай пімстптися на своїх ворогах!  — Скарж їх до суду, най злодії хоть посидять! — дорадив Матій.  — До суду? — обізвався понуро Андрусь. — Ну, також добра рада! До суду! І хоть би  їх там і позасуджували, то що? Посидять по пару місяців та й вийдуть і ще вдвоє будуть  мститися над людьми. Але чи їх позасуджують? За що буде їх скаржити в суді, коли сам  не знає, що вони там дівці зробили? А хоть би й сто раз знав, то де має на се свідків, як  їм докаже? А може, дівка сама, з власної волі, зробила собі смерть, або, може, бог знає,  яка на то інша була причина? Ех, Матію, Матію! з твоїм судом!.. Ту треба іншого суду,  іншої правди!..  На ті слова Матій, мов справді побитий, схилив сумно голову і зітхнув важко, немов  помимо своєї волі і охоти мусив признати їх правду. А Прийдеволя ще пильніше глядів  на Андруся і ледве чутно промовив:  — Так, побратиме, і я так гадав, що свідків нема ніяких!.. Ще коби хоть вона жила,  господи, коби вона жила!.. Але ви знали, яка вона була горда та неподатлива, ніякої  ганьби, ніякого згірдного слова не могла стерпіти!.. Ну, але що ж мені робити, що  діяти?..  Андрусь взяв його за плече і відвів до кута, моргнувши Матієві, щоби відступився,  — і відтак зачав йому щось стиха шептати до вуха. І видко, що немалої ваги мусили  бути Андрусеві слова, коли молодий парубок від них зразу поблід ще дужче далі  почервонів, а вкінці, тремтячи всім тілом, немов у темниці, злим голосним плачем і,  гаряче стискаючи Андрусеву руку, викрикнув:  — Так, твоя прімр, братчику, іншого виходу нема! Так і зроблю, і най дієся зо мною  божа воля!  — Тілько зpyчно, розважно і сміло, а нічого нема боятися! Всі ми під божим судом  ходимо, божий суд на всіх рівний справедливий, тілько людський суд не такий! А тоді ...  тоді побачиш, що полегшає! Ну, а тепер іди вже, добраніч! Прийдеволя мовчки  поклонився і пішов. Андрусь перейшовся кілька разів по хатині, силуючись надати  свому лицю спокійний вираз, хоть, очевидно, і сам був до глибини зрушений. Далі  приступив до Бенедя і випростувався перед ним в цілій своїй велетній поставі.  — Ну, ви бачили нашу роботу?  — Бачив.  — І що ж на все те скажете?  Бенедьо звісив• голову, мов хотів зібрати докупи розсипані думки..  — З усего бачу, що ви щось страшне і велике задумали, хоть сам собі не можу  вияснити, відки се у вас взялося.  — Відки взялося? Е, се довга гісторія, котра, впрочім, і не належить до річі.  — А відтак, чи буде у вас досить сил, щоби зробити те, що думаєте?  — Ми сіємо, а чи сім'я зародить утроє чи вдесятеро, сього не знаєм!  — А відтак... ще одно. (Бенедьо запинався в мові). Чи подумали ви...  — Над чим?  — Над тим, що саме найголовніше?  — Ну?  — Яка користь і для кого користь буде з вашої роботи?..  Андрусь пильно поглядів на Бенедя, а далі засміявся гірким сміхом:  — Ха-ха-ха, користь? А конче мусить бути користь?  — Ну, я так гадав, — відповів спокійно Бенедьо, — що коли що робиться, і розважно  робиться, то тре й погадати, чи і для кого буде з того користь?  — Гм, вольно вам і так гадати! А я так гадаю:  отеє мене тіснить ворог з усіх боків, виходу мені нема ніякого. Я набиваю стрільбу.  Чи заб'ю нею ворога, чи себе самого, то мені все одно.  — Ні, ні, ні, — підхопив живо Бенедьо, — ее так з вас говорить сліпа, безвихідна  розпука, а не розвага! Бо чи ж дійшло аж до того, що нема ніякого другого виходу? А  хоть би діло й так стояло, то чи гадаєте, що се все одно — забити себе або забити  ворога? Себе заб'єте — ворогові радість, ворогові легше та простовільніше!  Тепер на Андруся прийшла черга звісити важку голову і збирати думки докупи.  — Твоя правда! — сказав він вкінці до Бенедя. — Ту треба подумати. Хочеш. бути  нашим побратимом і думати разом з нами?  — Вашим побратимом, але не сліпим знарядом вашої волі.  — Ні!  — І щоб вільно було кождому думати, що хоче, і другим говорити, що думає...  — Се у нас і тепер вільно. Адже ти чув нині...  — Так-то так, але я ще раз собі те вимовляю. Собі і кождому.  — Добре.  — А на таке, то буду вашим побратимом, буду думати разом в вами над тим, чи  нема для нас виходу з великої, всенародної кривди!  Андрусь, а за ним Матій радісно обняли Бенедя, як брата.  Наші побратими так були заняті собою і своїми думками, що й не чули, як хтось  закалатав у сіняні двері, отворив їх з легким скрипом і ввійшов до сіней. Аж коли  рипнули й хатні двері і новий гість станув на порозі хати, тоді побачили його. Се був  високий, рудий, пейсатий жид з недобрим позором сивих очей і з недобрим виразом на  піганистім лиці, хоть те лице в тій хвилі трохи роз'яснене було якоюсь зловіщою  радістю.  — Дай боже! — муркнув жид, припіднявши дрібку капелюх на голові.  — Дай боже! — відповів Матій, котрому якось недобре зробилося на вид нового  гостя. Бо той новий гість то був його найбільший ворог, Мортко, наставник при  кошарах у Германа Гольдкремера. Матій немало здивувався, чого хоче Мортко тепер, в  таку пізню добу, в його хаті, але привичне нашим людям пошанування для кождого  входячого в хату казало Матієві скрити в глибині душі свою ненависть і всі відживаючі  на вид Мортка болючі споминки. Він привітав жида холодно чемним видом:  — Сідайте, Мортку! Мортко кивнув головою і сів.  — Що там чувати, що так пізно гостите до нас?  — А що ж би? Все добре чувати! — відповів із злорадним усміхом Мортко, а по хвилі  додав: — Був у Вас нині возний з суду?  Матій здригнув при слові  суд , немов уколотий.  — Ні, — ледве видушив він, чуючи щось недоброго, — не був.  — Ну, то, певно, завтра буде. У мене був нині.  — Ну, і що ж там вам приніс нового? — спитав Матій, тремтячи всім тілом.  — Наша справа скінчена.  — Скінчена!  — Так!. І так скінчена, як я вам казав. Бо пощо то було вам мішатися до чогось, що  вас не обходить?  — Не обходить! — скрикнув болісно Матій. — Жиде, сього мені не говори, бо хоть ти  і в моїй хаті, але, знаєш, чоловік не святий!  — Ну, ну, — відказав Мортко, — не маєте за що гніватися. Я не то хтів сказати. Я  хтів лишень сказати, що ви задарма на мене вергли підержіння (підозріння) і що я в тій  справі, бог свідок, нічо не винен! Сам прокуратор у Самборі того признав і сказав, що  против мене нема ніякого доказу, то він не може мене оскаржити за тоту річ, що ви на  мене звалили. Впився небіжчик Півторак, упав у яму, — що ж я тому винен?  При тих словах Матій, мов оглушений ударом довбні, понурив голову і не міг  сказати ані слова.  Пропало, пропало! — шептало, шипіло, вертіло щось в його голові.  — Погиб чоловік, та й слід по нім застив, а той...   В тій хвилі Андрусь Басараб, що досі мовчки слухав усеї тої розмови, звернувся сам  до жида:  — Що се за справа така, Мортку? Яку ви справу маєте з Матіем?  — А нащо вам то знати? — відповів уразливо Мортко.  — Вже ти не питай, нащо мені то знати, — відказав Андрусь. — Але тобі, — що тобі  шкодить сказати?  — Т-та шкодити не шкодить, але... Жид поглядів на Андруся пильно, немов боявся  нажити собі в нім нового ворога.  — Говори ж, коли не шкодить! — сказав Андрусь і став над Мортком, мов чорт над  грішною душею.  — Та що ту й говорити — пуста справа, puste Geschдft, та й годі! Тямите, от уже два  роки тому з ями видобули кості чоловіка. По перстню пізнали, що то був Іван Півторак,  чоловік тої Півторачки, що тота хата є!. Він перед роком, десь був пропав. Ну, а Матієві  відкись влізло в голову, що я щось тому винен, що він впав в яму, та й ну ж на мене  подавати до суду. Він гадав, що мене зараз озьмуть та й повісять... Коли-бо то в суді так  не йде: скаржиш кого, то вперед докажи! А ту як мож доказати? Ну, але, богу  дякувати, вже справа скінчилася! Слухайте, Матію, я ще раз кажу: що вам було в того  вдаватися та тратитися на процес? А тепер, коли-сте програли, забудьте о всім і будьмо  собі знов добрі, як перед тим! Ну, подай руку, старий!  Жид простягнув Матієві руку.  — Я, тобі? — скрикнув Матій. — Я мав би свою руку класти в тоту руку, що мого  Іванчика зо світу зігнала? Ні, не діждеш того!  — Ну, видите, — сказав жид, обертаючись до Андруся, — він усе своє. Слухайте,  Матію, ви собі з таков бесідов дайте спокій, бо тепер, коли суд сказав, що я не винен,  ніхто мені того не сміє казати. Тепер я вас можу скаржити за образу!  — Ну, скарж, скарж, — крикнув Матій, — най мене повісять, що мали тебе  повісити. А я, хоть би й десять судів не знайти що казало, все буду свеї, що ніхто інший,  тілько ти пхнув Івана в яму! Та й годі. А тепер іди мені з хати, бо як ми терпцю не  стане, то готово що неладне бути межи нами!  Мортко стис плечима і пішов. Але в дверях ще раз обернувся, поглянув з погордою  на Матія і сказав:  — Дурний гой! Він гадав, що мені що зробить процесом, а то би треба не так рано  встати, щоби мені що зробити!  І з тими словами Мортко пішов. А Матій усе ще сидів на припічку, блідий,  розбитий, тремтячий, сидів без мислі і руху, а в голові його, мов млинове колесо,  торохтіло одно темне, пусте, холодне слово:  пропало! пропало! пропало!..  Андрусь Басараб приступив до нього і положив свою дужу долоню на його плече:  — Побратиме Матію!  Матій підвів очі і поглянув на нього, мов потопаючий.  — Що се за справа така? Що за процес? Чому ми досі нічо о нім не знали?  — Ех, пропало, все пропало! — відказав Матій. — Що тепер і говорити о тім!  — Ні, ти розповідж, тобі самому лекше буде!  — Ой, вже, буде мені лекше! — сказав Матій. — Пропало, та й годі!  — Та хто ще знає, чи пропало, — вмішався Бенедьо. — Адже не раз можна раз  програний процес зачати другий раз і виграти! А ту ще, як той жид казав, і зовсім так  зле не є.. Адже ваш процес і в суді не був, а тільки прокуратор узнав, що доказів нема,  кілько треба для оскарження. Значиться, якби докази були, то й оскарження буде.  Лице Матія прояснилося трохи при тих словах.  — Чи так? — спитав він, простуючись. Але якась важка думка живо знов насіла на  нього і придавила додолу.  — Ні, ні, ні, нема що й говорити, — сказав він. — Сяк чи так, а все пропало. Три  роки минуло, де я тепер возьму ліпших доказів? Годі, годі й думати о тім!  І він закрив лице руками, а з очей його полились гарячі наболені сльози, і потекли  поміж пальцями, і закапали на землю. Бенедьо і Андрусь побачили, що нині годі з ним  далі говорити, — удар був надто сильний і наглий і підтяв усю його твердість. Тож  Андрусь мовчки стиснув Бенедьову руку, взяв капелюх і тихо вийшов. Бенедьо також  тихо розібрався і ліг на лаві на своїм петеку. А Матій сидів на припічку, мов  помертвілий, мов з каменя витесаний. Нафтова лампочка блідо і чимраз блідіше  меркотіла на комині. По кутах хатини стояли стовбури сумерку, немов ждучи тільки  хвилі — загаснення лампи, — щоб гульнути з кутів на хату, придавити і прикрити собою  все згори донизу. Бенедьо скоро тільки ліг, так в тій же хвилі під тиском тисячних  сильних вражень того дня заснув мертвецьким сном. Уже минула північ, загасла лампа,  пітьма залягла хатину, а Матій все ще сидів на припічку, з лицем, закритим долонями,  без руху, без слова, без думки, чуючи в серці тільки страшний біль, велику пустоту і  немов якусь свіжу ще рану, завдану тою думкою, що і в судах уже нема правди для  бідного робітника. Аж геть над раном сон переміг втомлене тіло, голова його схилилася  додолу, руки опали безвладно, і, лігши на голий припічок, Матій заснув на годиночку,  поки не роздалось по всім Бориславі ранішнє калатання та дзвонення, скликаюче  робучий люд до праці.  V  В понеділок рано виринало блискуче сонце з-поза рожевих хмарок, щоб через день  знов палити та жарити нерозцвілу підгірську землю. В блискучій легенькій бричці на  ресорах, тягненій парою бистрих піганистих коней, їхав Леон Гаммершляг з Дрогобича  до Борислава. Веселий, рожевий був настрій його духу, блискучі надії виринали перед  ним, розросталися, повніли, набирали тіла і крові. Мірне гойдання брички розкішно  вколисувало його, а його власні мислі та думи золотили перед ним увесь світ. Але ж бо  й напрацювався, налітався він через тих три неділі, назнався неспокою, тривоги,  наволочився з усілякими людьми, Поки таки не добився свого, не вхопив серед тої  сутолоки золоту нитку, котра чень заведе його й до клубка багатства! Його побут у  Відні, сяк чи так кажучи, був справді одною з найсміліших і найщасливіших його  спекуляцій! То була правдива ловля на золоту рибку! Ну, і вдалась же йому тота ловля  так, що ліпше й годі! Леон передумував усі подрібності тої героїчної ловлі, обчислявся з  часом і грішми, щоб усе в задуманій ним афері пішло правильно, вміло та справно, як у  годиннику. Головна суть його гадок була ось у чім.  Проживаючий в Відні бельгійський хімік ВанГехт, що від кількох літ працював над  аналізом земного воску, по довгих пробах винайшов спосіб чищення того воску до такої  степені, що очищений віск тратив властивий неприємний запах нафтовий. Невеличка  примітка воску пчолячого надавала йому запах, а знов інша хімічна примітка — барву  звичайного, чистого пчолячого воску. Сей новий фабрикат він назвав церезином і  вистарався о патент на виключне користання з своєї винахідки. Проби свого воску Ван-  Гехт післав між іншими і до церковного синоду в Росії з запитанням, чи міг би такий  віск найти вступ до православних церквів, і з заявлениям, що в такім разі він міг би  доставляти його в великій масі і по ціні далеко нижчій, ніж ціна пчолячого воску.  Синод відписав йому по якімось часі, що предложений віск випробувано, що він  сказався нічим не гіршим від пчолячого і що в кожній православній церкві в Росії  свічки з того воску можуть горіти без ніякої уйми для хвали божої. В разі, коли б він,  Ван-Гехт, міг достачити багато такого воску і по дешевій ціні, синод заповнює йому  великий відбут у Росії. Маючи той важний дозвіл і патент на семилітню власність своєї  винахідки, Ван-Гехт задумав добитися ними мільйонового маєтку. Він досі був бідним  техніком, з тяжкою бідою отягнувся на уладження в Відні власної невеличкої  лабораторії хімічної, в котрій працював сам при помочі тільки одного асистента-  помічника, німчика Шеффеля. Тож і не дивно, що тепер він рішився якнайдорожче  продати здобуток своєї праці. В тій цілі він оголосив у торгових та біржових часописах  віденських свою винахідку і створені для неї обширні відбутові ринки запрошуючи  p. t.  панів предприємців, фабрикантів та капіталістів, котрі при його співуділі хотіли би  зробити корисну спекуляцію, до порозуміння, чи то особисто, чи то посредством  агентів, з винахідчиком Ван-Гехтом . Се оголошення зробило відразу чималий розрух  серед капіталістів віденських, а особливо серед галицьких жидів, що віддавна вжв гріли  руки при бориславській нафті та при бориславськім воску. Довкола убогої Ван-Гехтової  лабораторії, поміщеної в наймленій вогкій квартирі в сутерені, почали тишком та  крадькома забігати різні агенти: один другого уникав, а нікотрий не приступав прямо  до діла, тільки вітрив з боків, мов собака. Ван-Гехт бачив усе те, і хоть потрохи  нетерпився в ожиданці бажаного мільйона, то, з другого боку, й радувався, знаючи, що  в капіталістичнім світі вже воно так ведеться, що коли йде о якесь важніше діло, то  насамперед нюхається і мацається на всі боки, що ніхто нікому не довіряє, кождий  кождого боїться, і хоть кождий рад би випередити своїх собратів у погоні за зиском, а  по змозі ще й одного та другого собрата повалити на землю, то, з другого боку, кождий  старається ві в чім не подати виду другим, хоть, може, внутрі і згоряє всепожираючою  гарячкою. Ван-Гехт знав те добре і старався й собі не подавати ніякого виду. Він по-  давньому працював з своїм помічником у лабораторії, заходив часом на біржу, але все  держався збоку, смирненько, мов і зовсім не той. Але проте він добре замічав, що його  низенька, підсадкувата і трохи обрезкла фігурка починає звертати на себе увагу в тім  світі моцарів капіталу.  Та воно й не диво було. Адже се діялось при кінці 60-х років, в добі великого  розгону промислового в Австрії, в добі великої спекуляційної гарячки, великого   Aufschwindl -y ! Адже в той сам час, коли в газетах появилося Ван-Гехтове  оголошення, клались основні камені під славнозвісну  ротунду  — головний будинок  віденської всесвітньої вистави 1873 р.! А що рівночасно з тим біржовим та  спекуляційним  Aufschwindb-ом і невідлучно від нього сіялись сімена віденського   краху  1873-го року, сього в добі гарячки ніхто не прочував, а Ван-Гехта се й зовсім не  обходило.  Але вже, певно, нікого так не розворушило Ван-Гехтове оголошення, як наших  знакомих, бориславських тузів, Германа Гольдкремера та Леона Гаммершляга. Вони  віддавна вже метались на всі боки, щоб здобути для бориславського воску який ліпший  і певніший відбут, ніж досі. Та й сама природа їх копалень перла до того, що прийшла  пора налягати головно ва видобування воску, що віск мав тепер статися підвалиною  бориславського багатства, а нафта — тільки більше або менше сильною підпорою. Бо  треба знати, що в першій добі розвитку бориславських промислів було якраз  навідворіть: нафта становила головне джерело доходів, а віск, коли де здибались у  перших неглибоких ямах його поклади, або зовсім обминався, лишався в землі, або хоть  і вибирався, але мало. Брали його захожі ріпники, брали заїжджі люди, що приїздили  до Борислава дещо продавати, — і навозили його до домів не раз цілими великими  грудами. Жиди мало стояли о віск, особливо дрібні властивці, що мали по одній, по дві  ями. Але тепер настало друге діло. Нафта в великій часті ям вичерпалась, джерела, про  котрі жиди думали, що будуть плисти віковічно, почали висихати. Та й ще ті кляті  американці не тільки що почали свою нафту спроваджувати до Європи, а доказали ще й  того, що їх нафта показалась і ліпше чищеною, і дешевшою від бориславської! Тож не  диво, що головна вага бориславського промислу мусила з нафти перевалитись на віск.  Жиди кинулись розбирати плиткі ями і слідити за тими жилами, котрі полишались  давніше; від головних прямових шахтів почали брати склесні, бокові штольні, прості і  круті, як до потреби. Почали також запускатися далі вглиб; що вперед найглибші ями  були 30 — 50 сажнів, тепер пішли до 80 — 100 сажнів; чим далі вглиб, тим поклади  воску ставали грубші, жили ставали багатші та видатніші. Одне тільки закарало  бориславських тузів — се дорогітня очистки того воску; його дестиляція при дійстві  квасу сіркового і другі процеси, потрібні для вироблення з тої жовтої, землянистої маси  білого парафінового воску, коштували багато; ціна парафіну, хоть значно висока, не  могла-таки приносити фабрикантам великих і швидких зисків. Аж ось у тій потребі, мов  помічний ангел з неба, являється вигадливий бельгієць із своєю винахідкоюі  Вироблювання церезину, — пише він у своїм оголошенні, — стоїтиме дешевше, ніж  вироблювання чистого парафіну. Далі церезин має запевнений відбут в Росію. А ще  винахідник — бельгієць! А бельгійці, звісно, народ статечний, дільний, на котрого  можна спуститися, — не те що вітрогони французи або швіндлери німці! Значиться,  зиск і швидкий, і великий, і певний!  І Герман, і Леон, прочитавши Ван-Гехтове обвіщення, сейчас написали до своїх  агентів, щоб старалися розпізнати се діло, розвідатись о условини, і обіцяли в разі  корисних видів самі приїхати до Відня і довершити торгу. Та тільки ж агентом Германа  був якийсь солідний німець-гешефтсман, що хоть лупив з Германа добрі гроші, зате вже  і вмів походити коло його діл у Відні. Він, одержавши Германове припоручення, пішов з  ним прямо до Ван-Гехта, розпитав його о условини, поторгувався дещо і, випросивши у  нього, що задержить в тайні їх вступну умову, обіцяв йому, що найдалі за тиждень, за  два приїде й сам предприємець і довершить з ним згоди. При тім агент запевнив Ван-  Гехтові, що Герман чоловік солідний і грунтовний і, роблячи з ним згоду, він може бути  певний свого. Звісна річ, агент згори старався вибити з голови Ван-Гехтові гадки про  будущий мільйон, але все-таки впевняв його, що на півмільйона може мати надію і що  його припоручник краще, ніж хто другий, здужає сповнити ту надію. Ван-Гехт, хоть і з  жалем в серці, пристав на все: нехай і півмільйона, то все ж і се красний маєток, о якім  він колись і снити не міг. Агент ще раз наліг на те, щоб Ван-Гехт задержав в тайні їх  угоду, а бельгієць, не догадуючись, о що тамтому ходить, пристав і на те. Швидко відтак  агент зателеграфував Германові, як стоїть діло, і просив його якнайшвидше приїздити  до Відня для довершення угоди з Ван-Гехтом. Ми бачили вже, в якім настрої духу і  серед яких обставин застала його тота телеграма.  Але тим часом і агент Леона Гаммершляга не спав. То був проворний, хитрий  віденський жидок, знакомий Леонові вже віддавна. Він за невеличку плату служив  йому агентом, бо Леон, як і всі так звані німецькі жиди^-ліберали, хоть любив  поверховно перед людьми ясніти та блищати, зате в скритості, в приватних ділах ніколи  не міг позбутися властивої купецько-жидівської скнарості та брудноти. Тож він волів  держати й леда якого паршивенького агента, щоб тільки менше йому платити. Правда,  агент той умів досі завсігдн хитромудро уладжувати Леонові діла,  за його рукою   велося Леонові, і він уже кілька разів посилав  йому надзвичайні додатки на знак свого признання. От той-то агент і сим разом  уладив се важне діло на велику радість Леона. Своїм звичаєм, він не брався до діла  просто, як німець, але колесив, крутився, нюхав, провідував через десяті руки. Аж ось  розійшовся слух, що Ван-Гехт ставить нечувано високі жадання. Сам німець, агент  Германа, розповідав у крузі своїх товаришів, що ходив до бельгійця (замовчуючи, в чиїм  ділі) і що той поставив такі условини: що приймив би ся керувати фабрикою церезину,  коли предприємець запевнить йому семилітню безпереривну службу і 5000 ринських  плати на тиждень, та й ще в двох послідніх роках 5 % дивіденду з чистого зиску від  проданого церезину. Такі важкі условини мусили, певно, налякати кождого; Леоновому  агентові відпала й охота йти до Ван-Гехта. Але він пронюхав іншу стежку в горох.  Перед кількома днями, іменно по умові з німцем, Ван-Гехт замкнув свою лабораторію,  стараючись спродати її, відправив також свого помічника, Шеффеля, котрий тепер, без  місця і зарібку, жив при одній з тісних вуличок віденського Vorstadt-y (Передмістя  (нем.). — Ред.. До того-то Шеффеля й пішов Леонів агент і почав випитувати та  вибадувати його. Він   дізнався, що Шеффель знає докладно секрет фабрикації  церезину, зумів би уладити відповідні кітли і прилади, одним словом, зумів би вести  фабрику. Правда, Шеффель, чоловік бідний, несмілий і совісливий, був би наразі  відтрутив кождого, хто би йому був сказав: ходи сюди і фабрикуй церезин! Але хитрий  жидок не скасав йому сього, но зато сейчас по розмові з Шеффелем написав лист до  Леона, щоб приїздив, бо хоть Ван-Гехт і ставить дуже високі жадання, то прецінь з  іншого боку чень ся справа дасться далеко корисніше і легше уладити.  А поки що жидок-агент прийнявся обробляти Шеффеля на своє копито. Він  заприязнився з ним при пиві, заходив кілька разів до його хати і приглянувся його  бідному життю. Шеффель жалувався йому на своє убожество, на недостачу зарібку, а  жидок, мов наперекір, розводив перед ним широкі, блискучі картини зисків, маєтку та  достатку, натякаючи чимраз виразніше, що і для нього зовсім не заперті брами до того  золотого раю. Бідний Шеффель зітхав і знов починав розводити свої жалі. Щоб його  ліпше прив'язати, жидок кілька разів делікатно випозичував йому невеликі суми  грошей, раз у раз обіцюючи, що постарається для нього о місце, та й то о таке корисне,  що буде його, певно, повік дякувати. Шеффель недовірливо хитав головою, але жидок  так уперто товк своє, що бідака звільна немов туманів, немов безвладно давався  уносити течії блискучих жидкових обіцянок. Досить того, що до приїзду Леона  Шеффель уже був майже чисто приспособлений до того, що з ним задумав агент.  Леон причвалав до Відня, не знаючи, як його агент думає уладити справу. А коли  почув його думку, то зразу немов звергся. Але— се не був опір;  попри довшій бесіді з агентом він пристав на все і казав йому привести Шеффеля  до свого готелю. Тут по недовгій боротьбі, пертий, з одного боку, нуждою свого  теперішнього положення, а з другого боку, блискучими Леоновими обіцянками,  Шеффель уляг. Він прирік Леонові, що поїде з ним до Борислава і буде вести таємну  фабрикацію церезину, та й то за відповідно невелику плату. А щоби будову і ведення  нової фабрики прикрити чиіі іншим і відвести людські очі, Шеффель, несвідомий  галицьких обставин, порадив Леонові голосити, що се будується невеличкий паровий  млин.  Леон, як ми бачили, й зробив се, не розваживши добре, до чого ся рада могла  довести.  Уладивши діло з Шеффелем, Леон не спочив. Він кинувся вишукувати для будущего  свого церезину відбуту. При помочі свого агента йому удалось по якімось часі найти  кількох російських жидівкапіталістів, пробуваючих переїздом у Відні. Вони радо  прийняли на себе посередництво в справі достачування церезину, і дійсно, по трьох  тижнях Леон уже заключив з свіжоутвореною в Росії  Восковою спілкою  контракт на  доставу в піврічнім протягу 200 тисяч сотнарів церезину з такими корисними  условинами щодо ціни і перевозу, що вже наперед міг обчислити чистий зиск з того  одного діла на яких 100 тисяч ринських. От тоді він, ухопивши з собою золотодайного  Шеффеля, пудом подув у Галичину, щоб, як стій, узятися до діла. Воску готового у  нього в Бориславі було 10 тисяч сотнарових брил в магазинах. Два або й чотири рази  тільки він мав надію сейчас же за власні гроші і по дешевій ціні закупити на місці у  дрібних властивців ям, пізніше мали його контрагенти прислати в Борислав своїх  людей, щоб доочне переконатися, чи, кілько і якого воску вироблено, а тоді мав Леон  одержати таку часть угодженої суми, яка була після контракту вартість приготованого  воску; за тоту суму він надіявся постачити цілу решту, умовлену контрактом, так що  прочі гроші були б його чистим зиском, відлічивши хіба плату Шеффелеві та кошти  вибудування фабрики.  І Шеффель за той час не дармував. Він, щоб зарекомендуватися свому   хлібодателеві , виладив докладний план нової фабрики, позамовляв ураз із агентом  кітли, рури та прочі потрібні металеві прилади у віденських фабриках, вимовляючи собі  якнайскорше їх приготування. Таким світом під час свого тринедільного побуту в Відні  Леон безперечно досить потрудився коло уфундування свого багатства і своєї фортуни.  Весь той час він бігав, мов у гарячці, з ніким не бував, не забавлявся, не вступав до  знакомих, ба навіть не вітався з Германом Гольдкремером, котрого кілька разів стрічав  на вулиці в натовпі пішоходів. Загальна спекуляційна гарячка обхопила його, — світ  мінився перед його очима, і в нім Леон не міг уже добачити ні друга, ні брата, ні  правди, ні кривди, — нічого, крім золота, багатства і блиску. Тота гарячка не покидала  його й по повороті до Дрогобича. Ми бачили, що ще того самого дня, коли приїхав з  Відня, він загодив будовничого і Бенедя, а в понеділок, з початком тижня, і сам полетів  до Борислава, щоб власними очима допильнувати закладин нової фабрики. Його мов  перло, гнало щось, щоби якнайскорше зробити се діло, тож він по повороті з Відия  рішився, хоть і не дуже радо, спинити на час будову свого пишного дому, щоб мож тим  способом більше грошей і більше сили повернути на якнайшвидше довершення нового,  зисковного діла.   Адже ж дім мій, щастя моє, сила моя, проте, не перестане будуватися, рости під  небо! Ні, іменно успішне довершення сього діла — то буде одна з найголовніших  підвалин мого дому .  Отакі споминки і такі мислі, на тисячні лади переливані, забавляли Леона під час  скорої їзди до Борислава. Міцне гойдання брички розкішно вколисувало його, а його  власні мислі та думи золотили перед ним увесь світ.  Ось він уже минув Губичі і, не доїздячи Борислава, казав візникові зупинитися на  гостинці. Виліз з брички і.півперек толоки рушив на річку, де мала будуватися  фабрика. Але, ще заким підійшов ід тому місцю, почув тамка якийсь гамір. Озирнувся і  побачив з немалим дивом велику купу народу, що стояла довкола плацу, товплячися та  цікаво роззираючись. Були се по більшій часті жиди, властивці ям бориславських, хоть  досить також було безробітних ріпників, жидівок з дітьми, жиденят і всякого другого  зброду.  Що за прислів'я? — подумав собі Леон. — Що могло ту статися, що така товпа  народу ту згромадилась?   Діло вияснилось зовсім просто. Ледве товпа цікавих його побачила, коли сейчас  жиди-властивці рушили супротив нього і засипали його питаннями: що? як? чи справді  він паровий млин будує? відки так нагло прийшла йому подібна думка? пощо  наражується на неминучі страти, так як паровий млин у Бориславі, певно, не буде  приносити йому ніякого доходу?  Леон дуже змішався тими запитаннями. Він аж тепер одним разом зрозумів, що,  голосячи, немов то він будує паровий млин, він не то що не відвертає людські очі від  свого предприняття, але, противно, заострюе тільки людську цікавість. Тож він на всі  запитання— своїх товаришів по гешефті всміхнувся силуваним сміхом, не знаючи  наразі, на яку відповідь здобутися. Аж ось і робітники, жидівки та весь бідний люд  обступили Леона, одні — просячи його о роботу при будові, при млині, другі знов —  дякуючи йому за те велике добродійство для бориславської бідноти, котрій чень тепер  легше буде о хліб .святий. Леон ще дужче змішався. Він побачив, що тут уже ніяк уйти  уваги людської.  — Але ж, люди добрі, — сказав він одумавшись, — хто се сказав вам, що ту млин  паровий будуєся?  — А от пав будовничии, що нині рано приїхав шукати робітників до нової будови!  — Е, то пан будовничий зажартував собі з вас! — сказав Леон. — Се не млин  паровий, се проста нафтарня будується! Де мені до парового млина!  — A-a-a! — вирвалося з уст усіх присутніх, мов знак здивування та розчарування. І  біднота сейчас почала розходитися, а жиди-властивці якось мов свобідніше почали  балакати з Леоном, випитуючи його, пощо будує нову нафтарню? чи, може, буде  потребувати нафти та воску і яке діло буде в ній провадити? Деякі цікавіші запитували  його навіть, чи не зробив з ним якого контракту?  — Ми чули, — говорили деякі жиди, — що там, у Відні, зав'язується велика   Erdwachs Exploitations-Compagnie  (Спілка визискування земного воску). Ви, певно, з  нею в зносинах?  — У Відні? Спілка визиск...? — дивувався Леон. — Ні, я про ніяку таку спілку не  чував і в зносинах з нею не стою!  — Чи можлива річ? — дивувались і собі жиди. — Адже ви були в Відні, то аби там  бувши, та й не чути навіть про зав'язання великої  Спілки визискування ?  — Та де, — відпекувався Леон, — я в Відні був в приватних ділах, на біржу навіть не  заглядав!  Ледво-не-ледво Леон спекався своїх товаришів. Правда, він обіцяв з деким ще нині  побалакати о закупленні воску земного, котрого буде потребував до нової нафтарні. А  позбувшися непожаданих цікавих гостей, він пішов на плац, де вже наймлені робітники  рівняли • грунт, звозили каміння й цеглу і де будовничий з Бенедьом розмірював план і  випальковував місце, куди мали копатися фундаменти. Будова мала бути за місяць  скінчена, — іменно на час, в котрім віденські фабриканти обіцяли прислати замовлені  Шеффелем прилади.  Будовничий був дуже маркітний і раз у раз воркотів щось під носом. Бенедьо тільки  десь-колись чув уривані слова, як  дурний жид ,  ошуст ,  хоче циганити, а не вміє .  Коли Леон наблизився і голосно сказав робітникам  добрий день  і  дай боже щастя ,  Бенедьо перший підійшов ід ньому.  — Пане, — сказав він, — правда, що ви жартували, говорячи, що се має бути  паровий млин?  — Або чому ти мене о се питаєш?  — Бо ми ту з паном будовничим не могли погодитися щодо того плану. Я прецінь  робив уже при паровім млині в Перемишлі і знаю, як він має ставитися. А ту, скоро-м  іно поглянув на план, так зараз пізнав, що се буде нафтарня, не млин. Я вже і вперед  так догадувався, бо пощо ж би ви ту, в тій пустині, ставили млин? А от пан будовничий  на жоден спосіб не хотіли примірювати сей план, говорячи, що се, певно, помилка, що  треба задержатися, аж поки він сам не зробить такий план, який випадав під паровий  млин...  — Але ж розуміється, що я то на жарт говорив! — сказав голосно Леон, стараючись  покрити знов сміхом своє замішання. — Чень же я ще не вдурів — будувати паровий  млин у Бориславі!  Тепер і будовничий, почувши ті слова, підійшов ід Леонові, що, все ще всміхаючись,  роззирався довкола.  — Пане Гаммершляг, — сказав будовничий прикрим, терпким голосом, — хто тепер  з нас двох зістане брехуном?  — Брехуном? — повторив Леон і відступився о крок назад, мірячи будовничого  задуфалим поглядом Правда, під тим задуфальством крилось усе-таки змішання, і Леон  був би не знати що дав, щоб будовничий утих і не збільшував того змішання. Але  будовничий не гадав утихнути.  — А так, брехуном, — сказав він. — Бо чи ж ви не говорили мені вперед, що хочете  ставити тутка паровий млин?  — Я жартував.  — Ви жартували? Ну, я ще не видів, щоби хто так на серйо жартував, як ви!  Признаюсь вам, я вашого жарту не порозумів. Я на конто того жарту й робітників  назбирав, і розруху наробив у цілім Бориславі...  — То дуже зле! — сказав Леон.  — Певно, що зле, бо тепер я перед усім тим народом брехачем став.  — То ваша річ, не моя!  — Моя річ? Але ж ваше слово!  — Але ж я вам дав план! Що ви за такий будовничий, що не зуміли з плану  розпізнати паровий млин від нафтарні?  Ті слова дуже вкололи будовничого.  — Е, що там ваш глупий план! Я на нього й не дивився!  — Ну, то ваша вина! — відрізав Леон. — За що в мене гроші берете?  Сварка ся велась голосно і ставала чимраз голоснішою. Леон почервонів як рак, а й  будовничого товсте лице налилось кров'ю. Між тим робітники і деякі посторонні люди,  чуючи передрачку між  панами , поставали і ззиралися цікаво на се видовище.  — Мій пане. — кричав роз'ярений будовничий, — я, чень, не по то прийшов сюда,  щоб слухати ваші імпертиненції.  — Ані я по то, щоб слухати ваші дурниці!  — Пане, ви мене ображаєте!  — Не дуже страшний проступок!  — Ви шкодите моїй славі!  — Ви пошкодили моїм інтересам!  — Так? То прошу заплатити мені за мій труд, і я ще нині вертаю собі до Дрогобича.  — О, і овшім! Будьте ласкаві подати мені рахунок, і то не лиш за тутешній труд, але  й за дрогобицьку будову! Постараємось обійтись без такого геніального будовничого! —  І Леон гордо відвернувся на знак, що бесіда скінчена. А будовничий, з кипучою злістю  внутрі, кинув, що мав у руках, і, натисши шапку на вуха та сплюнувши, пішов до  Борислава, опроваджений голосним сміхом слухаючого робучого люду.  Робота пішла далі своїм ладом. Леоп довго ходив по плацу, роззирався, важко  відсапуючись, поки не уляглось його зрушення. Аж по якімось часі він став перед  Бенедьом.  — — Ну, що тепер будем робити? Будовничого не маєм.  — Коли позволите, то я й сам поведу сю будову після плану.  — Ви самі?  — А чому ж би ні? Штука невелика. До місяця все буде готове.  — Ну, про мене! Я виджу, що ви чоловік добрий і щирий. Будуйте! Навіть кавції від  вас не хочу, а вже сам буду дещо наглядати. А про плату не бійтесь, — я вашої кривди  не схочу!  Бенедьо, правду кажучи, і рад був потроху, що позбувся гордого будовничого. А тут  ще й несподівана добродушність Гаммершляга, котрий дозволив йому і без кавції вести  будову, і надія на ще вищу плату — все те немов роз'яснювало перед ним світ, будило  багато нових думок. Він почав уганяти і кидатися коло роботи, мов коло своєї, не  зважаючи, що другі робітники косо та зависло гляділи на нього, а може, дехто і вважав  його жидівським підлизнем. Що його то обходило! Думку його занимало таке діло, для  котрого, певно, варто було знести й крихту людської зависті!  VI  Червень місяць добігав уже до кінця. Починалася косовиця. Широкі мокрі луги  підгірські зеленілися та пишалися стобарвним рясним зіллям. Мов широкі озера між  скалистими сірими берегами, вони хвилювали пахучою зеленню, дихали свіжим,  повним життям. А круг них сіро, мертво, понуро! Зорані сугорби сірілися  перепаленими, сухими скибами; ріденьке жито кулилося та жовкло на сонці, не  вспівши й відцвісти гаразд. На овес і надії не було: ледве на п'ядь відріс від землі, та й  таки вже й заков'яз на пні, пожовк і похилився, мов огнем прив'ялений. Картоплі  жовкли, не здужавши ще й зацвісти Все складалося на те, щоб відібрати й послідню  крихту надії у бідних хліборобів. Передновинок, що сього року зачався був надто рано,  тепер тягнувся надто довго, — уже Петрове пущення минуло, а ані губ в лісі, ані ягід, ні  черешень не було. Між народом ішов один однотяглий стогін та плач.  Чорніші чорної  землі  ходили люди по дорогах та польових стежках, збираючи гірчицю, лободу,  щавник та всяке зілля, риючи пирій, котрий сушили, терли на порох і мішали з  отрубами та добутою за остатнє мукою і пекли з тої мішанини хліб. Щодень, щонеділі  можна було видіти по дорогах церковні процесії; з слізьми в очах, припавши лицями  ниць до землі, народ благав дощику. Але небо стояло, мов замуроване, а сонце своїм  широким, безвстидно блискучим лицем мов насміхалося з сліз і молитов бідного люду.  Між народом зачали промітуватися недуги: заразливі гарячки, тифус та  пропасниця. Попухлі з голоду діти мужицькі, голі та сині, цілими чередами лазили по  толоках та сіножатях, шукаючи кваску; вони, не находячи кваску, пасли траву, мов  телята, обривали листя з черешень та яблунь, гризли його, западали на животи і мерли  цілими десятками. Села, лунавші колись від гамору та співу дітей погідної літньої  днини, тепер стояли тихо і понуро, мов чума перейшла здовж їх порошнистих улиць.  Тота незвичайна, мертва тиша важким каменем налягала на груди навіть  посторонвього чоловіка. Ідеш селом, на улиці ні душі живої, хіба худа, нужденна  скотина бреде самопас попід плоти та де-не-де на обрії пересунеться, мов сновида,  скулений, опустившийся чоловік. Вечором в хатах темно: в печах не топиться, ніщо  варити ані пекти, — кожде спішить запхатись в свій кут, щоб хоть через ніч не чути  стонів, не бачити муки других. Ся страшна, мертва тиша в підгірських селах — то був  знак, що народ зачинає опускати руки, тратити надію і попадати в той стан  безучасного остовпіння, в котрім чоловік з надміру болю перестає почувати біль і гине  тихо та безжалісно так, як тихо та безжалісно в'яне похилена трава на жарущім сонці.  І косовиця, тота доба самої оживленої і самої поетичної польової роботи, не внесла  ні життя, ні поезії в загальний мертвий вигляд підгірських осель. Звільна, мов за  похороном, волоклися виголоджені парубки та чоловіки на косовицю: коси ледве  держалися на їх вихудлих плечах. А поглянути збоку на їх роботу, то аж жаль глибоко  хапав за серце: такі натомлені, болісні та повільні були рухи тих косарів. Ні звичайних  косарських пісень, ні голосного сміху, ні жартів та прикладок не чути. Сей та той  перейде один-півтора перекоса, кине косу на землю, зітхне важко-важко та й лягає на  вогку холодну кошеницю, щоб дрібку освіжитися, спочити, набрати нової сили з землі в  ослабле тіло. Жаль хапав за серце: так і бачилось, що се не робота, а розпука.  Тими селами, полями та лугами летіла парою баских коней запряжена легка  бричка Самбірським трактом до Дрогобича. Коні гладкі, пасені і здорові, візник  крепкий, ситий і гарно зодягнений, бричка нова, чорно лакирована, та й сама подоба  пана — статного, підсадкуватого мужчини, в силі віку і здоров'я, червонолицього, з  густим чорним заростом на лиці, в гарнім, багатім строю, — все те дивно відбивало від  нужденної подоби окружаючого краю і народу. Але, певно, вигляд їдучого пана і його  повозу не був в більшій суперечності з виглядом заниділого, голодною смертю мручого  Підгір'я, як суперечні були думки і замисли того пана з думками, пануючими довкола,  висячими, немов у воздусі, над тими бідними селами. Тут безпомічна розпука, чувство  безвихідної загибелі, напівнесвідоме бажання хоч як-небудь і чим-небудь продовжити  ще хоч на кілька день те нужденне, мучене життя, а там... Що за думки, що за замисли  роїлися та снували в голові їдучого пана, — сього кождий легко догадається, скоро  пізнає, що той пан — наш давній знакомий, Герман Гольдкремер, і що він по довшім  побуті у Відні й у Львові вертає оце до Дрогобича. Вид безмірної нужди та погибелі  доокола навівав на нього вдоволений, ситий супокій, трохи не радість.  Се для мене  робиться! — думалось йому. — Сонце — то мій вірний отаман. Висушуючи ті поля,  висисаючи всі живі соки з землі, воно працює для мене, воно згонить дешевих і  покірних.. робітників до моїх ям, до моїх фабрик!  А тих покірних та дешевих робітників  тепер якраз треба було Германові якнайбільше, бо тепер він уложив нове блискуче і  велике предприняття, котре мало його видвигнути ще вище по драбині багатства.  Але щоб докладно і вірно оцінити всі чуття і мислі Германа при повороті до  Дрогобича, треба нам розповісти, що діяв і чого зазнав він послідніми часами, відколи  ми бачили його при закладинах у Гаммершляга, а відтак в його домі, де несподівано  дійшла до нього страшна і потрясаюча вість о тім, що син його Готліб щез кудись без  сліду.  Крайнє розстроєний і приголомшений на дусі Герман їхав до Львова, щоб  розвідатись докладно, що сталося з його сином. Він бився з гадками, стараючись  вмовити в себе раз то, що Готліб не вмер, а жив, раз знов згромаджуючи в своїм умі всі  свідопттщ, стверджуючі правдоподібність його смерті. Але тота внутрішня боротьба  шарпала його сили і бурила в нім кров, так що швидко він до того втомився, що не міг  ні о чім виразно думати і що замість складних думок перед його уявою пересувалися і  мигали якісь неозначені марева, якісь пошарпані зароди образів та думок. Він  силувався спати під мірне гойдання брички, але й сон його не брався; духова утома і  нервове роздразнення доводили його до якогось майже гарячкового стану. Але звільна  довга і нудна подорож, одностайні, понурі види наддністрянських болотистих рівнин,  через котрі переїздив, притупили вразливість і втишили потрохи нервове  роздразнення; Герман зібрався з силами не думати про сина, а щоб піддати думкам  інший предмет заняття, він видобув одержаний перед від'їздом телеграм від  віденського агента і почав пильно по десять разів перечитувати немногі слова —  перший і незначний на вид вузол будущої великої золотої тканини. Він вдумувався в  кожде слово, строїв плани, і то розвело потроху його гарячку, освіжило його.  Так він приїхав до Львова і сейчас побіг до поліції. Слідів не було ніяких, вістей  ніяких. Він зложив сто ринських для того, хто би перший вислідив щось певного про  його сина, а може, п'ять раз більше роздав усяким поліцейським та потратив на  утоптування комісарів, щоб ті докладали старання і всіх сил, щоб швидше дізнатися  дещо про сина. Його обіцянку пущено в газети, і Герман дві неділі ще просидів у  Львові, ждучи кождого дня, що ось-ось прибіжить післанець з поліції і зазве його до  директора. Але післанпя як не було, так не було, і Германові самому приходилось  протоптувати туди стежку. І все задарма. Крім найденої над ставом одежі, нічого не  було. По двох неділях поліціяни і комісари сказали йому одноголосно, що тутка, в  обрубі Львова, Готліб не згиб. Але чи ж міг Герман тим успокоїтися? Не згиб тутка, то  чи не міг згинути деінде? А хоть і не згиб, то де ж міг подітися? Все те ще дужче  мучило Германа. Він просив поліцію розписати гончі листи за Готлібом, а сам поїхав до  Відня — уладжувати інтерес.  У Відні ждав уже на нього з великою нетерплячкою його агент і зараз на другий  день завів його до Ван-Гехта. Два чи три дні тяглися умови та перемови, — Герман  торгувався уперто, і бельгієць, котрого ожидания та надії зразу так високо грали, мусив  під тиском сухих, чисто ділових, жидівських обрахунків Германа хоть туго і звільна, а  все-таки подаватися. Ван-Гехт опускав з ціни, і вкінці оба супірпі стали на тижневій  платі 500 ринських в протягу семи літ, з тою вимовою, щоб Ван-Гехт за той час сам вів  фабрику, і на 5 % дивіденду з чистого зиску за спроданий церезин, вироблений в двох  послідніх роках їх контракту. Звісна річ, Герман не дуже з легким серцем підписував  такий контракт і обіцював технікові таку, нечувану в Бориславі, суму; він потішався  тою думкою, що чой зможе в Галичині яким світом прикрутити Ван-Гехта, витягти з  нього як можна більше, а заплатити менше. І те йому опісля вдалось!  Фабрикувапня церезину мало розпочатись аж з новим роком. Восени мав Ван-Гехт  приїхати в Галичину до Дрогобича, щоб надзирати за будовою фабрики. До того часу  Герман обіцявся давати йому невеличку місячну плату по 100 ринських, бо  зобов'язання контрактове починалось аж з новим роком.  Але, крім того одного діла, Герман по дорозі уладив ще друге, і далеко більше.  Сходячися на біржі з многими знакомими спекулянтами і капіталістами, вів часто  заходив з ними в бесіду про бориславські копальні, їх багатство, про чищення воску і  кошти, про відбут парафіну і т. д. Він зразу дивувався, чого ее так пильно його  випитують о всі подрібності люди, котрі донедавна мало показували до них цікавості.  Він ще більше здивувався, коли переконавсь, як багато деякі з них і самі знають про  Борислав, про видобування і багатство його підземних скарбів і про всі практики при  очищуванні і фальшуванні церезину. Аж перегодя дізнався він, що в віденських   капіталістичних кружках  зародилась і дозріла думка зав'язати велику  Спілку  визискування земного воску . Зразу його не тішила тота думка. Він боявся, щоб  Спілка  визискування  не стала на заваді його інтересам, не ввійшла з ним супір і не-підорвала  його багатства. Але, передумавши, він аж засміявся з свого страху. Віденські  капіталісти, а  Спілка  в Бориславі! Се смішна нескладиця. Хто буде вести в Бориславі  діла  Спілки ? Коли який-небудь віденський, загалом європейський чоловік, а не  галицький жид, — то загибель  Спілки  неминуча, і то загибель в дуже короткім часі.  Не так був зложений і не так шитий Борислав в тім часі, щоб європейський  продприємець з напівпрямим поступуванням, з напіввідповідними поняттями о  фабрикації, без вічних брудних жидівських крутарств та шахрайств, без фальшування,  без ошуки на робітниках, надзорцях і всіх, кого тільки можна було ошукати, — щоб,  кажу, такий чоловік міг удержатися в Бориславі. Правда, і європейські фабриканти-  предприємці не дуже сторонять від усіх тих гарних жидівських прикмет, не дуже  чистими руками фабрикують, але все-таки до такої степені брудноти та безвстидного,  рабівницького (вже не легального, як на Заході) визискування не доходять. При тім же,  в Європі привикли більше до порядку, до систематичності, до докладної бухгалтерії, а в  Бориславі тоді ті привички були ще слабі і далеко не загальні. Більша часть  предприємців вела свої діла якось по-злодійськи, без порядку, щоб тільки від робітника  видавити якнайбільше, обірвати йому, що дасться, з платні, а й те, як можна, то й зараз  витуманити від нього назад. Тому-то понятно, що при тащи роботі європейські  предприємці, особливо систематичні і до пунктуальності привиклі німці, не могли в  Бориславі устоятися.  Все те роздумав швидко Герман і старався ближче розвідатись, як, на яких основах  і ким зав'язується  Спілка визискування . Все, що дізнався про те задумане діло,  втішило його ще дужче. До  Спілки  приступило чимало знатних капіталістів, основний  фонд мав бути дуже значний, трохи не цілий мільйон.  Значиться, можна буде гарний  кусник влупити , — се був невідлучний внесок, що чимраз ясніше визначувався в  Германовій голові. Капіталісти перед зав'язанням  Спілки  посилали зручного  віденського інженера на місце, до Борислава і до сусідніх нафтарень, щоб вислідив  докладно копальні і фабрикацію, ціни ям, ціни воску сирого і все, що потрібне для  уложения будущего плану дійства  Спілки . Інженер саме що вернувся по двомісячнім  побуті в Галичині, і відповіді його були вдоволяючі для капіталістів, стверджувались і  тим, що говорив Герман, — тож консорціум, зав'язуючий  Спілку , порішив приступити  до діла.  Вже Герман закінчив умову з Ван-Гехтом і сидів у Відні без діла, неспокійний і  втомлений, чогось дожидаючи, надіючись. Він надіявся звістки від львівської поліції,  дожидався, що станеться з  Спілкою . Аж ось одного дня він дістав запрошення на збір  основателів. Його просили деякі вступити також членом до  Спілки , прийняти  повномочність до ведення діл  Спілки .^ Герман завагувався. Він розраховував в своїй  голові, яка з того була б користь для нього. Ведучи діла  Спілки , поперед усього йому  прийшлось би більше занедбувати свої власні діла, а за се чи виплатив , би йому виск зо   Спілки ? Вступаючи членом, треба б сейчас на вступі вложити значну суму до  основного фонду. Акції  Спілки  хто знає ще як будуть іти, а з самого заряду користі  йому буде також немного, та й ще нетяжко впутатись чи кримінально, коли б  Спілка   збанкрутувала (се Герман уважав неминучим), чи й матеріально. Герман зважив усе те  жаво і рішився ані не вступати в члени, ані не приймати заряду, щоб ні в чім не бути  зв'язаним зо  Спілкою . А тільки зараз по її зав'язанні він зробив контракт на доставу  сирого воску для  Спілки . Контракт був корисний. Сто тисяч сотнарів мав постачити  Герман ще до падолиста — перевіз і відбір приймала на себе  Спілка . До того часу, а  найдалі до нового року, мала уладптися нафтарня для чищення воску. По відобранні  тих сто тисяч  Спілка  мала заключити з ним новий контракт. Крім того, Герман  обіцявся посередничити між  Спілкою  а другими бориславськими предприємцями о  доставу воску або й о закуп ям та закопів.  Уладивши все те, Герман погнав назад до Львова. Вістей про Готліба не було  ніяких. Германові похолоділо коло серця. Яким лицем він стане перед жінкою? Що він  скаже їй? Йому вже наперед чулися її страшні крики та прокляття. Він переждав ще  тиждень — нічого не чувати. Тоді він рішився їхати домів, тим більше що діла кликали  його до Борислава. І, їдучи до Дрогобича битою підгірською дорогою, він так само  бився з гадками, переходячи від чуття ситого, самовдоволеного супокою до тихої  радості фабриканта-гешефтсмана на вид безмірної бідності та розпуки підгірського  народу, на вид більшаючого числа  дешевих і покірних робітників . Але чим ближче він  наближався до Дрогобича, тим частіше і грізніше перемигувала перед його уявою  розлючена і заплакана жінка, тим густішою хмарою налягав на його душу неспокій.  Але яке ж було зачудування Германа, коли, приїхавши додому, застав свою жінку в  такім незвичайнім для себе настрої, що й сам не знав, що з нею сталося. Замість  сподіваних сліз та проклять і вибухів скаженого гніву, його стрітила якась злорадна  насмішливість. Рифка, мов сорока в кістку, зазирала йому в лице, пильно добачувала  всі зміни, всі нові борозди, які повиорювала на нім грижа і непевність. Правда, Рифка  випитувала його про Готліба, ахала, коли Герман говорив, що, мимо всяких трудів, не  міг його відпитати, але у всім тім виднілась радше її охота подразнити мужа, ніж  дізнатися справді щось від нього. А притім же її лице, рум'яне, здорове, і оживлене, її  сірі очі, палаючі якоюсь незакритою радістю, її живі рухи та жести і навіть хід її легкий  та голос дзвінкий — все те дуже не надавалося до смуткування та охання, все казало  догадуватись, що час їх розлуки, так важкий для Германа, зовсім не був важким ані  сумним для його жінки. Герман зразу стовпів, дивуючись.  — Гм, — сказав він до жінки, коли вони по обіді (Рифка їла обід разом з ним і їла  багато і з великим апетитом, чого Герман давно не видав) засіли поруч на м'якій софі і  Рифка, насилу кривлячи лице, ще раз почала розпитувати його про Готліба, — гм, —  сказав Герман, — а ти, як бачу, за той час ані ду-ду собі. Та й весела стала, мов доньку  заміж віддала!  — Я? Господи боже! Я очі свої проплакала, ну, але тепер, як ти приїхав, по тількім  часі...  — Так-то воно так, — говорив недовірчиво Герман, — але мені щось не здався, щоби  то для мене така радість та й така нагла зміна. Ану, скажи правду, що тому за  причина?  Він усміхався, глядячи їй в лице. Вона розсміялась також:  — Причина? Чи ти одурів? Яка ж би мала бути причина?  — Готліб прибув?  — І-і-і, а тобі що? Готліб?.. Мій бідний Готліб! — І вона знов плаксиво скривила  лице. — Коби він прибув, не така б я була!  — Ну, то що ж тобі такого? Радість світиться в твоїх очах, сліз ані сліду на лиці не  знати. Говори, шо хочеш, а в тім мусить щось бути.  — Іди, дурний, іди, так тобі здається! — І Рифка вдарила його вахлярем по плечі і,  всміхнувшися, вийшла до своєї спальні і замкнула двері за собою. Герман сидів-сидів,  дивувався, догадувався, а вкінці, плюнувши, пробуркотів:  Що то бабська манерія!  Далі  встав, походив трохи по світлиці і взявся до своїх бориславських діл.  І Рифка, скоро до спальні, також пройшлася кілька разів там і назад, отворила  вікно і віддихнула глибоко, мов по тяжкій утомі, її серце билося жпво. на лице виступив  ще живіший рум'янець, коли з-під корсета витягла невеличкий, недбало зложений і  запечатаний лист. Саме нині, перед Германовим приїздом, вона одержала його через  післанця — малого коминарчука, що приходив буцімто питатися, чи не треба вимітати  комини, і пепостережено всунув їй в руку зачорнений сажею лист. Вона ще й досі не  мала часу прочитати його, але одно те, що лист був від Готліба, — коміінарчук був його  звичайним післанцем, — радувало її, а нетерплячка довідатись, що пише Готліб, так і  підкидувала нею, коли сиділа і розмовляла з Германом.  — Фу, добре, що-м розв'язалася з ним! А біда моя, що нічого не скрию на лиці, така  натура погана. Зараз старий біс догадався. Але чекай, чорта з'їш, поки від мене правди  дізнаєшся!.. — Вона сіла відтак на софу, отворила лист і почала читати, звільна  слебізуючи грубі, недбало намазані букви.  Від виїзду Германа до Львова справді нове життя зачалось для Рифки.  Несподіваний поворот сина, та й ще в такім незвичайнім способі подійствував на неї, як  набій електричної батерії. Мов безумна з радості, вона по відході Готліба бігала по  покоях, без думки і без цілі переставляла крісла та столи, цілувала Готлібів портрет,  мальований в його шкільних часах, і ледве-ледве утихомирилась. Але хоть і вспокоїлась  на вид, то все-таки в нутрі її кипіло та клекотіло, кров плила живіше, її розбуджена  фантазія блудила та носилася летом ластівки, стараючись розгадати, де то тепер її син,  що робить, коли і як побачиться з ним. Ожиданка день поза день держала її в  напруженні. Вона турбувалась, відки добути для Готліба грошей, радувалась, коли він  часом в своїм вуглярськім уборі прибігав до неї, розпитувала його, як він жиє і що діє,  але Готліб такі питання збував усе двоматрьома словами, загрожуючи зато матір, щоб  мовчала о нім перед вітцем і перед усіми та щоб старалася для нього о гроші. І в тім  ненастаннім напруженні та роздразненні найшла Рифка те, чого не ставало їй досі, —  найшла заняття, найшла невичерпаний предмет до праці думок — і ожила, похорошіла.  Частенько Готліб, замість щоб мав прийти сам, присилав листи. Ті листи, хоть  короткі і нескладні, були новим предметом заняття і роздумування для Рифки. Вони  тим були цінніші для неї, бо слово, написане, оставалось на папері, було раз у раз мов  живе перед нею, вона могла читати і перечитувати Готлібові листи по тисяч разів і все  находила в них чим любуватися. Ті листи вона відбирала і читала з такою дрожжю, з  таким зрушенням, як молоді дівчата відбирають і читають любовні листи. Потреба  любові і сильних зрушінь, невдоволена в молодих літах а розвита аж до нервової  гарячки пізнішим життям в достатку а без діла, виливалася тепер, мов довго  здержуваний потік, котрий вкінці здужав розірвати греблю.  — Що то він тепер пише, голубчик мій? — шептала Рифка, отворивши лист і  напуваючись ще перед читанням розкішною ожиданкою, І відтак зачала півголосом  читати, зупиняючись та з трудністю розбираючи слова:   Мамцю! Грошей маю ще досить, — треба ми буде аж на другий тиждень. Але не о  тім хотів би я нині вам написати. Чув-єм, що тато мають приїхати. Пам'ятайте, не  виговоріться, бо я готов наробити великої біди. Але й не о тім хотів би я вам нині  написати. Розповім вам щось цікавого. Часу тепер маю досить, ходжу собі куда хочу  улицямп, полями. Знаєте, оногди побачив я на проході дівчину, — відколи жию, не  видав такої. І ще не знаю, чия вона. Куди йшла, я слідком за нею, а тремтів цілий, як у  горячці. І нараз на скруті щезла, — кілька домів великих та пишних обіч, не знаю, в  котрий увійшла. І від того часу сам не знаю, що зо мною сталося. Ходжу, мов сам не  свій, все вона мені привиджується і в сні, і наяві. Я вже рішився, скоро її другий раз  побачу, приступити просто до неї і питати її, чия вона, але досі ще не удалось мені  бачити її другий раз. Все ходжу тою вулицею, на котрій мені щезла з виду, гляджу у всі  вікна, але дарма, — не показуєся. Коби-м хоть знав, у котрім домі вона жиє, то би-м  питав сторожа або кого. Але я не попущуся, мушу вивідатись, хто вона, бо від першого  разу, коли-м її побачив, почув я, що без неї жити не можу. Так, мамцю, вона мусить  бути моя, най вона собі буде хто хоче! Скоро що дізнаюся, нараз напишу вам .  Яке дійство зробив той лист на Рифку, сього ні словом сказати, ні пером списати.  Вона ціла задрижала, мов від пропасниці. Перший раз в житті вона держала лист,  справді тикаючий чуття, любові, і хоть у грубій формі, все-таки ясно висказуючий  любов глибоку і живу, трохи, може, надто неплатонічну, грубу, але зато сильну і сліпу,  — а така любов найбільше мусила подобатись Рифці, малообразованій, нервовій і  кровистій, Рифці, котра в своїм житті ніякої любові не зазнала. Як рада б вона була  тепер бачити свого Готліба, міцно-міцно притиснути його до  рерця, слідити за кождим  його кроком, жити його думками, палати його чуттям. Адже він любить! І з нею  першою поділився тайною свого серця! І відколи вона знала те, вона два рази сильніше  полюбила Готліба, іменно за те, що він любить. Правда, коли б тут коло неї була і жила  тота дівчина, котру він любив, коли б тота дівчина і з свого боку любила його, Рифка  непремінно зненавиділа б її, строїла б її життя — за її любов!..  Минав день за днем гарячкової ожиданки. Рифка з превеликим трудом  удержувалась, щоб не зрадити перед Германом пекучої тайни. На її щастя, по трьох  днях Герман виїхав до Борислава, де мав побути пару день. Оставшись сама дома,  Рифка почула в домі якусь тісноту, якусь душність, — кров її гарячим окропом бурлила  в жилах. Вона вийшла з покою. Стояв жаркий літній день. Просторний сад за домом  так і манив до себе розкішним холодом, темною зеленню, живим запахом та  легесеньким, таємничим шепотом листя. Вона мимоволі пішла туди. Садівники якраз  обривали вишні та великі, вчасно достигші веприни. Два хлопаки з кошичками в руках  стояли на тонких вишневих гілках, одною рукою придержуючися за щаблі, а другою  зриваючи спілі вишні. А старий садівник в більший кіш збирав веприни, причякнувши  перед розлогим вепринником і підіймаючи гілку за гілкою. Хлопці на дереві сміялись,  жартували та перемовлялися, а старий мурликав стиха якусь пісню. Коли побачив  паню, підійшов до неї з уклоном, пожалувався, що вишні сього року зродили слабо,  зато веприни гарні і дуже добре платяться. Він вибрав кілька пригорщів самих  достиглих веприн, великих, як терносливи, і просив Рифку перекусити. Вона взяла їх у  хусточку. За той час позлазили хлопці з вишні з повними кошиками. Спілі, повні ягоди  блищали на сонці, мов яке дороге каміння, крізь їх тоненьку прозірчасту шкірку сонце  прокрадалося в їх нутро, мінилось і переливалось в червонавім виннім плині, немов  вишні були налиті кров'ю. Хлопці нарвали також темно-зеленого вишневого листя,  вистелили ним дно невеличкого прикадка і обережливо почали в нього складати вишні.  Рифка стояла і гляділа, втягаючи в себе всіма порами тіла милий холод, розкішну  вогкість та свіжість саду і упоюючий запах свіжонарваних вишень, їй було любо і  приємно, як ніколи. Вона мовчала.  Коли втім тихесенько, немов украдком, рипнула хвіртка, ведуча з подвір'я до саду,  Рифка озирнулася. Малий обмурзаний коминарчук стояв у хвіртці; поглядом звав'її до  себе. Вона полетіла радше, ніж пішла.  — Пані, ту для вас листок! — шепнув коминарчук.  Рифка з більшою, ніж звичайно, дрожжю прийняла пом'ятий незапечатаний  листок. Коминарчук пустився, було бігти геть.  — Постій, постій, — сказала Рифка, а коли той завернувся, висипала йому в шапку  одержані від садівника веприни. Коминарчук, урадуваний, побіг, кусаючи та  висисаючи веприни, а Рифка пішла до своєї спальні, дрижачи всім тілом, з голосно  б'ючим серцем, замкнулася, сіла на софці, відітхнула глибоко, щоб успокоїтися, і  зачала читати:   Я видів її! Господи, що за краса, що за лице, що за очі! Мене тягло до неї, я не міг  опертися. їхала в бричці кудись на Задвірне передмістя, — я стрітився з нею  несподівано. І я відразу мов одурів, так, одурів. Я кинувся перед коні — пощо, нащо, і  сам не знаю. Я, бачиться, хотів зупинити бричку, щоб розпитати її, хто вона. Але коні  перепудились мене і шарпнули вбік. Вона скрикнула, погляділа на мене і поблідла. А я,  учепившися за васаг брички, волікся по дорозі по камінню. Я не чув болю в ногах, а  тілько дивився на ню.  Я люблю тебе! Хто ти?  — сказав я їй. Але втім обернувся візник  і вдарив мене пужівном по голові так сильно, що я з болю пустив бричку і упав насеред  дороги. Бричка поторохтіла далі. Вона знов скрикнула, озирнулася, — більше не тямлю.  Я, правда, схопився ще на ноги, щоб бігти за нею, але забіг тілько два кроки і знов  упав. Мої ноги порозбивались о каміння, з них текла кров, голова боліла і напухла, — я  трохи не зомлів. Надійшла баба, дала мені води, перев'язала ноги, і я поволікся до хати.  Лежу і пишу до тебе. Зладь на завтра і передай коминарчуком троха грошей, десять  ринських, — чуєш? Тепер коло мене чужі люди ходять, — могли б доміркуватися...   Рифка, не дочитавши до кінця, впала зомліла на софку.  VII  Було то вечором. Матій і Бенедьо повертали з роботи і сиділи мовчачи в хаті при  млавім світлі невеличкого каганця, в котрім горів, шкварчав і порскав нечищений  бориславський віск. Бенедьо вдивлявся в план, розпростертий перед ним, а Матій,  сидячи на своїм малім стільчику, латав свої ходаки. Матій від того вечора, коли Мортко  сказав йому, що  їх справа скінчена , був мовчазливий, мов прибитий. Бенедьо хоч і не  знав докладно, що се за справа, все-таки дуже жалів Матія і рад був допомогти йому,  але, з другого боку, не смів зачіпати його, щоби не розворушати в нім наболілого.  Скрипнули двері, і до хати ввійшов Андрусь Басараб.  — Дай боже час добрий! — сказав він.  — Дай боже здоров'я! — відповів Матій, не підводячися з місця і витягаючи дратов.  Андрусь сів на лаві під вікном і мовчав, роззираючися по хаті. Очевидно, він не  знав, від чого би то зачати бесіду. Далі звернувся до Бенедя:  — А що у тебе, побратиме, чувати?  — От, увійде, — відповів Бенедьо.  — Щаститься тобі якось в нашім Бориславі, — сказав трохи гризько Андрусь. — Чув  я, чув. Та ти тепер великі гроші береш денно при своїй фабриці!  — По три ринські денно. Не надто то багато як на майстра, але як на бідного  помічника, то певно, що досить. Тре буде дещо післати мамі, а решту, — ну, та вже о  решті поговоримо пізнійше, як усі зійдемся. Я думав дещо троха над нашою долею...  — Ну, і що ж ви видумали? — спитав Андрусь.  — Будемо говорити о тім на зборі. Але от тепер стараймося деяк потішити  побратима Матій, — адіть, який ходить! Я вже й сам хотів дещо балакати, але що,  бачите, замало ще його знаю...  — Та я, власне, для того прийшов, — сказав Андрусь. — Побратиме Матію, пора би  тобі розказати нам, що у тебе за справа була з Мортком і чому вона тебе так обходить?  — Е, та що вам розповідати? — знехотя відказав Матій. — Що говорити, коли справа  скінчена? Тепер дарма говорити, — не повернеш!  — Та хто знає, хто знає, чи скінчена, — сказав Бенедьо. — Розповіджте лишень, все  три голови потрафлять більше дещо вигадати, ніж одна. Може, найдеся ще яка рада. А  якби вже і справді все пропало, то бодай вам буде легше, коли з нами поділитеся своєю  грижею.  — Ая, ая, і я так кажу, — потвердив Андрусь. — Все-то сам-один чоловік — дурень  напротив громади.  — Ой так, так, побратиме Андрусю, — відповів сумовито Матій, відложив набік  скінчену роботу і закурив люльку, — може, то й але, що чоловік дурень: прив'яжеся до  другого, і відтак гризися вже не йно самим собою, але й другим, і третім! Та й ще,  правду тобі скажу, за другим чоловік дужче гризеся, ніж за собою. Таке й моє. Нехай і  так, розкажу вам, яка зі мною гісторія була і яка у мене справа з Мортком.  Буде вже тому щось зо штирнайцять літ. Саме п'ять літ по моїм приході до того  заклятого Борислава. Ще тоді ту не так було. Ями йно що починалися, — все ще якось  подобало на село, хоть і тоді вже жидівні назлазилося було сюда, як хробів до стерва.  То тоді ти, небоже, ту пекло було, аж сумно погадати. Жидівня крутилася та гомоніла  коло кождої хати, пестилася, як ті пси, до кождого господаря, насилу тягла до коршмів  або й таки в хатах поїла людей, видурюючи по кусникові грунту під закони. Що я тоді  навидівся, аж серце нукало! А скоро, собачі діти, обдурили чоловіка, виссали з него  все, що мож було виссати, — тоді гей же на него! Тоді він і пияк, і лайдак, і псяпара,  тоді його і з коршми витручують, і з власної хати виганяють. Страшно збиткувалися над  людьми!  От раз іду я рано на роботу, дивлюся: повна вулиця людей, збилися в купу,  гомонять щось, серед купи крик і плач, а збоку в невеличкій, соломою критій хаті жиди  вже розгаздувалися, як у себе дома, вимітують ізсередини все: миски, горшки, полиці,  скриню...  Що такого ? — питаю я.  А що, — відповідає оден чоловік, — довели  нехристи бідного Максима до послідиого. Статний був газда, ніщо й казати, а людяний,  чемний...  —  Ну, та й що з ним сталося?  —  А не видиш, — каже чоловік, — видурили  у него грунт, худоба розтратилася, а нині ось прийшли та й з хати го вивергли, кажуть,  що то їх, що вони собі купили. Той в крик — жиди не питають. Той дірвався до бійки, а  їх злетілося в одній хвилі, як тих гавронів, та й давай бити бідного Максима! Зробився  крик, зачали збігатися й наші люди і ледво вирвали Максима з жидівських рук. А той  обкервавленіій, аж страшний, та й кричить:  Люди добрі, ви видите, що ту дієся? Чого  стоїте? Ви гадаєте, що то лиш зо мною так сталося? І з вами буде так само! Ходіть,  беріть, що хто має, в руки — сокири, ціпи, коси, — беріть і виженіть тото паршивство з  села. Вони вас розточать живих, так як мене розточили!  Люди видивилися на него,  стоять, гомонять... А ту оден жид, — он той, що он визирав з вікна, — пірвав камінь та й  луп Максима в голову. Той на місці перевернувся, лиш захарчав:  Люди добрі, не дайте  моїй дитині загибати! Я вмираю!..   Я не дослухав того оповідання а почав протискатися до середини здвигу. Насеред  улипі лежав чоловік, може, де сорока літ, в подертій сорочці, окровавлений, посинілий.  З голови ще капала кров. Коло нього припадала і лебеділа мала дівчинка. Мене аж  морозом обхопило, коли позирнув та тото, а люди обступили доокола, стоять стіною та  гомонять, але й з місця не рушаються. А Максимову хату обступила жидівня, аж  зачорнілося довкола, — вайкіт та гаркіт такий, що й слова власного не чути.  Я стою, як остовпілий, дивлюся сюди-туди, не знаю, що діяти. Аж ту виджу, з вікна  виставився той сам жид, що забив Максима; вже геть-геть, видно, осмілився і кричить,  поганець:  Так му треба, пиякови одному! Так му треба! А ви чого ту поставали, свині?  Марш додому оден з другим!   В мені кров закипіла.   Люди, — заревів я не своїм голосом, — чи ви постовпіли, чи поцапіли? Та не  видите, що чоловіка забили перед вашими очима і ще сміються? А ви стоїте та й нічо? А  грім же би вас божий побив! Бий злодіїв жидів!    Бий! — заревіло в тій хвилі з усіх боків, аж земля здилькотіла. — Бий злодіїв,  п'явок!   То так, як би іскра в солому впала. В одній хвилі весь мир став як не той. Я ще й не  озирнувся, а ту вже ціла хмара каміння дрррень на жидів. Лиш тілько ще я видів, що  той жид, що забив Максима, як стримів у вікні, так в одній хвилі підскочив, хопився за  голову руками, скрутився, спищав та й бовть на землю. Більше я не видів, не чув  нічого. Крик, гвалт піднявся такий, як на судний день. Люди ревіли без пам'яті,  тислися наперед, рвали, що кому впало під руки: кілля з плотів, хворост, жердки,  поліна, каміння — і валили на жидів. Зчинився такий писк та вайкіт, немов ціла  бориславська кітловина западаєся під землю. Часть жидів пирсла, мов порох. Але  кількох заперлося в Максимовій хаті. Крізь вікно видно було, що у них в руках сокири,  мотики, вила — похапали, що могли. Але видячи, що мир обступає хату довкола, мов  ревуча повінь, вони перестали кричати, ніби закаменілії зо страху. Народ попер до  дверей, до вікон, до стін. Затріщали дошки, дилиння, задзеленькотіли вікна, —  грюкання, гвалт, писк, а нараз страшенний грохіт, хмара пороху... Люди по кусневі  розірвали стіни, — зруб і повала грохнули на жидів, порохи вкрили все те страшне  позорище...  Але в мене за той час що іншого було на гадці. Видячи, як народ, мов звір, пре на  жидів, я хопив малу дівчину, Максимову сироту, на руки і нирпинирци почав  продиратися крізь здвиг. Ледво вирвався з товпи в тій хвилі, коли там бевхнула хата. Я  погнав загородами, півперечною стежкою додому, бо боявся, щоби де розлютовані  жиди не перехопили мя на дорозі. Допавши хати, я запер двері і положив зомлілу  дитину на тапчан, зачав відтирати. Але довго я не міг єї добудитися, вже-м собі гадав,  що, може, й її заголомшив який камінь. Але, бог дав, — прийшла до себе, і я так тим  утішився, немовби то моя власна дитина ожила передо мною.  Матій замовк на хвилю. Люлька погасла в його зубах, і на лице, оживлене і  палаюче під час оповідання, почала звільна набігати давня сумовита і безнадійна  хмара. По хвилі він почав говорити далі:  — За сим, та тим, та за хлопотами коло дитини, я й зовсім забув про бійку і аж  пізніше дізнався, що вона скінчилася на нічім. Розваливши Максимову хату, люди  немов самі себе злякалися і розлетілися кождий в свій бік. Жиди, також переполошені,  не показувалися зо своїх нор, — аж десь над вечором деякі сміліші повилазили, почали  роззиратися... До Максимової хати — а там щось пищить. Розривають звалища, видять:  три жиди неживі, а п'ять покалічених. Пропало. З'їздила, правда, комісія, позабирали  були кількох до арешту. от так наздогад, та й повипускали швидко на волю.  А Марта лишилася у мене. Чесні бориславці мали, видко ся, багато свого діла і не  втручалися до бідної сироти. Лиш часом деякі жінки приносили їй се та те їсти,  випрали рубатку, облатали, та й тілько всего, їй було тоді дванадцять літ. Не аби ладна  абощо, але розумна була дитина, а щира така, як своя душа. Зразу плакала за вітцем,  ну, але відтак сама видить, що робити? Привикла. І так вам привязалася до мене, як до  рідного вітця.  А я також, нема що казати, пантрував єї, як ока в голові, така ми стала дорога та  люба. Другі ріпники не рлз, бувало, сміються з мене, питають, коли буде весілля або,  може, хрестини вперед будуть, але я на то байдуже. Говоріть собі, говоріть!  Росла тота дівочка в мене, ховай боже, тихо та ладно. Хоть то я щб — ріпник, давній  пастух громадський, але, знаєте, зазнав чоловік лиха на своїм віці. А лихо — велика  школа. То й гадаю собі:   Чень-то хоть їй бог деяк ліпше пощастить . Шанував я її — ні роботи тяжкої, ні  слова поганого... Шити навчилася, не знаю, де і коли, так ладно, що чудо. Усе, бувало,  баби несуть до неї, — ну цілими днями сидить у хаті, робить. Та й що то, до всего вона,  до всякої роботи. І побесідувати, і пожартувати, і порадити розумно — до всего...  Пізнався з нею оден парубок, туй-таки бориславський, також такий сирота  нещасливий, як і вона. Ріпник, зарібник, Іван Півторак звався, — та ти, Андрусю, знав  його добре... Зачав ходити. Виджу я, що дівчина до нього липне, розпитую, розвідую  про Йвана, говорять:  Що ж, бідний, ну, але хлопець чесний, робучий, розумний . Якось  раз так при неділі прийшов він до нас, гадав, що Марта дома, а Марти не було, десь  вийшла. Хоче він геть іти, а я кличу, що-ді постій, Іване, щось ти маю казати. Став він,  запалів троха, далі сів на лаву.  — Ну, що там такого? Кажіть! — повідає. Я посидів троха, — мовчу і позираюся на  него. Не знає чоловік, як би то зачати, щоби нібито і просто з моста, і щоби дечим не  вразити хлопця.  — А як ти, — кажу, — Іване, гадаєш? Марта от наша — нічого дівчина?  — А вам що до того, як я гадаю? — відрізав він, а сам ще дужче паліє.   Ов, — гадаю собі я, — з тобою треба остро держатися, коли ти так ріжеш .  — Ну, — кажу, — багато мені до того не є, але виджу, що тобі щось до неї, га? А ти,  чень, знаєш, що у неї вітця нема, а я тепер для'неї і отець, і опікун, і сват, і брат.  Розумієш? Як скоро би-м ігобачив щось, знаєш, не теє... то вважай, що я за чоловік! Зо  мною ж.арту нема.  Іван аж затремтів на тоту бесіду.  — А най же вас, — каже, — бог має! Десь також щось — грозити, а не знати, пощо і  за що. А вам хто набрехав, що я щось злого гадаю? Не бійтеся, Матію, — каже відтак  поважливо, — я хоть молодий, а знаю потроха, як що повинно бути. Ми нині з Мартою  мали умовитися, як і що робити, а тоді вже й до вас, як до опікуна, удатися по пораду і  благословенство.  — Ну, вважай же ми! — промовив я, але сам іючув, що щось ми так гий  запаморочилося в голові, і сльози бризнули з очей... Ет, дурень чоловік, та й по  всьому!..  Ну, нічо. Зробили ми умову — пібралися вони. У Івана по батькові якимось чудом  лишився отсей кусник грунту. Досить того, що він таки тої весни виставив, — уже то  ніби ми оба, — тоту ось хату, та й ту й обоє зачали жити. Правда, господарства ту  ніякого не мож було заводити на тій голотечі, але Марта зразу заробляла по-давньому  то шиттям, то пряденням, а далі, як того почало не ставати, то мусила й вона, бідна,  йти на роботу до воску. Що було діяти?.. Я відділився від них, жив осібно, а коли тілько  що міг, то доносив їм, — звичайне, чоловік уже привик, зжився...  Аж от якось так в пару місяців здибає мене Іїван та й каже:  — А знаєте, — каже, — Матію, яка у нас з Мартою рада стала? Я цікавий, що ви на  то скажете?  — Ну, яка рада? — кажу. — Говори, яка?  — А така. Ми хочемо відтепер зачати дещо складати набік із зароблених грошей.  Знаєте, літо йде, чень троха ліпше будуть платити. То ми так урадили, що коби дещо  троха прискладати грошей, уже хоть би чоловік і тісніше за той час жив, гий той каже,  хоть би ремінь на великопістну пряжку підтягнув, але чень би то мож було... А знаете, в  Тустановичах оден там продав би кусень грунту з хатою, — я вже говорив з ним.   Продам , — каже. Тре дати 250 ринських. Грунт гарний, дало би ся виторгувати на  200. А я би свою оде псю буду з тим клаптиком землі продав, — може би, було хоть 50  ринських. Чи як ви гадаєте?  — Та що, — кажу я, — як так, то й так. Дай вам боже щастя! Певно, що не зле би  було вам вирватися з тої проклятої ями.  — Ба, — каже Іван, — не на тім копець. Мені здаєся, що нам двоїм до осені тяжко  буде наскладати двіста ринських, — на то би тро зо два роки. А якби троє, як гадаєте,  може би, борше?  Я видивився на него.  — Ну, — каже він, — що ж ви так дивитеся на мене? Ту проста річ: пристаньте й ви  до нас. Перейдіть до нашої хати жити, не будете потребувати платити окремо комірне,  та й їда нас менше винесе. Будемо робити разом, чень зложимо хоть що-то.  Виджу я, що хлопець розумно говорить, а ту ще чоловіка й самого знесла охота  видобутися а тої западні, а ще більше — їм допомогти, чим сила. Пристав я на тоту  раду.  Зачали ми робити. Добре нам іде, тішимося, що ось-ось перейдемо жити на своє.  Іван звивався так, як той пискір, сюди й туди, — рад би птахом вилетіти з Борислава.  Робота того року була добра, — у нас грошей призбиралося ладних: і на грунт би стало,  і ще дещо лишилося би на розгосподарювання.  Господи! — говорить, бувало, Іван  вечерами. — Коби-то вже раз!  Але не знати, чи бог не судив му, бідному, діждатися  виходу, чи лихі люди не дали!..  Дурницю ми одну зробили. Робили ми разом і не брали грошей від жида.  Йай, —  кажемо, — у нього лежать, в єго касі безпечніше, ніж у нас за пазухов, а в книжці  якраз записано на нас, то й сам чорт відтам не викусить . Так ми й зробили — брали  лиш часом по кілька шусток, щоби яко-тако продихати.  Минуло так літо, ба й осінь, ба й зима, — настали свята. По святах мали ми  забиратися геть з Борислава. В цвітну неділю пішов Іван до Тустанович, щоби  довершити згоду, — таки на другий день мав дати тамтому чоловікові завдаток, а як  перейдемо вже до Тустанович, то мав дати му решту грошей. Пішов мій Іван.  Змеркаєся — нема Івана.  Ну, нічо, — гадаємо собі, — може, там де на могоричі абощо .  Але Марта якась неспокійна весь день ходить, нудить, сама не знає чого. Ніч минула —  нема Івана. На роботу приходимо — він не приходить. Наставник Мортко питався мене,  де він. Я му розповів усе, а той ще крикнув:  — От, десь, драбуга, впився та й спить, а на роботу не йде!  Гадкую я сюди й туди, — де би Іван був? Вечором по роботі приходжу до хати —  нема. Гадаю собі:   Піду по шинках, пошукаю, порозпитую . Заходжу до головного шинку, — там  повно ріпників, — заздрів я межи ними й Мортка, але котрі саме були знаком! ріпники,  того не тямлю. Якісь штири незнакомі, вже ніби п'яні, стоять насеред хати і співають:  оден святовечірньої, другий страсті, третій підскоцької, а четвертий думки, ще й мене  питаються, чи гарно пасує разом?  — Ідіть собі до чорта! — крикнув я на них. — Там будете акурат пасувати!  Вони до мене. Вчепилися, той за руку, той за полу, кличуть горівки. Спересердя  лигнув я душком кватирку. Вони в регіт, другу кличуть. Ані суди боже від них  відпекатися. А ту бачу, що Мортко усе підморгує на них, дістодіто: не випускайте з рук!  Випив я другу кватирку. Зашуміло в голові, хата з людьми ходором заходила. Тямлю  ще, що ввійшли якісь два знакомі ріпники, що-м з ними вітався і частувався, — але  кілько вже намучив свою дурну стару голову, а не можу пригадати собі й досі, хто то  такий був.  — А що ж тобі тото так доконечно треба знати? — перебив його оповідання  Андрусь.  — Ах, чи доконечно! Мені так, дурному, здаєся, що я через тото й справу програв!  — Що? Через тото? А то яким світом?  — Ба, послухай лишень! Я аж тепер, по невчасі, як зачав пригадувати собі все до  крихіточки, що і як тоді було, аж тепер нагадав собі, що були якісь два знакомі, лиш не  знати котрі. Коби дізнатися, були би зараз свідки.  — Свідки? Нащо? До чого?  — Послухай лишень! П'ю я, в шинку гамір, а ту в ванкирі обіч хтось злупотів  склянкою, — мій Мортко тілько миг, побіг до ванкира. Чую: там говорять — Мортко  потихо, а хтось другий голосно. Що за неволя! Якийсь знаємий голос, так як Іванів!  Знати, що п'яний, язиком путає, але голос єго. Я пруднувся до дверей ванкира і  нехотячи потрутив одного з тих, що мене частували. Той гримнув собою до землі. Другі  прискочили до мене.  — Гов, свату, гов! — ревуть, — Що бо ти людей тручаєш та розмітуєш? Га?  — Та я нехотячи!  — Еге, нехотячи! — рипить один, — Знаємо ми таких!  В тій хвилі створилися двері ванкира і в дверях показався, — присяг би-м нині, що  показався мій Іван, держачися за одвірок. За ним стояв Мортко і держав го за плечі. Я  знов пруднувся до него.  Але в тій хвилі він щез, двері заперлися, а один ріпник пірвав мене за груди.  — Ану, я тебе, свату, нехотячи межи очі заїду, — крикнув він і як зацідить мене  межи очі, аж мені сто тисяч свічок в очах заярілося і все в голові перемішалося. Тямлю  ще тілько, що-м одному вчепився в волосся і що другі обскочили мене, мов кати, і збили  під ноги. Очевидна річ, що вони були підмовлені, бо я їх ані не знав, не видав, ані не  зробив їм нічого. Що сталося далі зо мною, де дівся Іван, де ділися тоті два знакомі  ріпники — не тямлю нічого. Все затьмарилося в моїй голові.  Я прокинувся в хаті, на постелі. Марта коло мене сидить і плаче.  — А що, де Йван? — се було моє перше питання.  — Нема.  — Але чень же був дома?  — Не був.  Дивлюся я, вона така змарніла, стурбована, що тілько снасть єї. Що за нещастя?  — Але ж я, — кажу, — вчора вечір видів его. Вона всміхнулася крізь сльози і  похитала головою.  — Ні, — каже, — ви вчора вечір ніяк не могли його видітп. Ви вчора вечір лежали  ось ту без пам'яті.  — А що ж, то нині не вівторок? — спитав я.  — .Ні, нині вже п'ятниця. Ви від понеділка ночі лежите осьде як мьртвий, у горячці  та манколії.  — А Івана не було відтоді?  — Не було. Вже куди я не ходила, кого не розпитувала, — ніхто не знає, де він і що  з ним.  — Але ж я го в понеділок видів у шинку. Марта нічо па то, тілько здвигнула  плечима і заплакала. Певно, бідна, подумала собі, що се мені  так з перепою привиділося.  — Але ж аби-м так світ божий видів, як-єм його я видів достотку своїми очима!  — Ба, та-бо якби він був тоді в Бориславі, то був би прийшов додому, — сказала  Марта.  — От тож-то й мені дивно. А в Тустановичах був, не знаєш?  — Був. Я ту розпитувала тустанівських парубків. Був, кажуть, згодив поле з хатою і  вечором забавився на могоричі геть поза північ. Там-таки й ночував, а в понеділок  пішов перед полуднем, щоби в Бориславі взяти від жида гроші. Тілько всего я могла  дізнатися.  Мені немовби клин у голову вбив. Хоть який я був ослаблений і збитий на всім тілі,  треба було вставати, рушатися, розвідувати. Але що з того?..  — А як, — питаю Марти, — не знаєш, чи дав завдаток на грунт в Тустановичах?  — Не знаю.  — Га, то треба піти до жида, спитатися, чи відобрав він відтам гроші. І так нині  виплата. Коли він узяв гроші, то, може, пішов з ними назад до Тустанович або до  Дрогобича.  Пішли ми обоє до канцелярії Германа Гольдкремера, — ми в него робили.  Питаємося. Той до книжки...  Взяв ваш Іван Півторак гроші . —  Коли?  —  В понеділок  вечором . От тобі и на! Поліз я до Тустанович, питаю: завдатку не дав, від понеділка не  був, хоть обіцяв, що прийде найдалі в вівторок з полудня. Дивуюся, що такого? Чи згода  зірвана, чи що? Я розповідаю, що гроші від жида взяті і що нема ні грошей, ні Івана.  Ніхто ні о чім не знає.  Іду я до Дрогобича, питаю де в яких знакомих:  ніхто 'не видав Івана. Пропав неборак. Ані сліду нема. Питаю Мортка, де він подівся  з шинку і що там робив.  Ні, — каже, — неправда тому, я й на очі не видав Івана. Ти, —  каже, — п'яний був, серед бійки тобі рідна бабуня привиділася, а тобі здавалося, що то  був Іван . Починаю розвідувати, хто тоді ще був в шинку, що то за якісь були, що мене  биля, — ага, немов чорт злизав усякий слід! На тім і стало.  Ну, вже вам того не іре й казати, який у нас великдень був. Що там бідна Марта  наплакалася, — господи! Вся надія пропала. Минув місяць, другий, — про Івана ані  вістки, ані чутки. Далі чуємо, декотрі ріпники посмішковуються, жартують:  Розумний  хлопець, той Півторак: гроші забрав, бабу лишив, а сам в світ за очі!  Зразу говорили  тото на жарт, а далі декотрі почали й напевне говорити Знов я розпитую: хто чув? хто  видів? Не знати. Той каже:  Никола видів ; Никола каже:  Проць ни казав ; Проць  каже:  Семен відкись чув ; Семен не пригадує собі, відки чув, але здає му ся, що від  Мортка-наставника. А Мортко всьому перечить і кождому в очі плює.  Аж десь по двох роках, он торік весною, — видобуто з одної старої ями кості.  Пізнали ми по перстені на пальці та по ремені, що то був Іван. Ремінь був порожній,  очевидно, ножом розрізаний. Застрягла мп тогди в голову гадка, — і досі мя не помітує.  Погана гадка, дуже грішна, коли несправедлива. Зуваживши все, я сказав сам собі:  То  ніхто, як тілько оден Мортко наперед підпоїв Івана, підмовив якихось, щоби мене  довели до безпам'яті і набили, а відтак обрабував його, бідного, і вкинув в яму . Почав я  знов розпитувати сюди й туди, а як щось за два дні з'їхала комісія обзирати кості, пішов  я і почав казати все, як на сповіді. Пани слухали-слухали, записали все в протокул,  кликали сего й того; Мортка, Іваниху, шинкаря, знов списували протокули, а далі взяли  та й арештували... мене. Я не знав, що зо мною хотять робити, пощо мене тягнуть до  Дрогобича, але гадаю собі:  Що ж, може, так і треба . Тішуся, дурний, своєю бідою.  Потримали мене щось з місяць, прикликали щось два рази на протокул, а далі  випустили. Вертаю сюди: що чувати? Нічо. Кликали  ще раз Мортка, Іваниху, тустанівськнх щось троє. Кажуть, що віддали все до  Самбора, до висілого суду. Ну, і вже той суд тягнеся більше року, а ще му кінця нема.  Що я за той час натовк собою по всіляких панах! У Самборі був щось два рази, а в  Дрогобичі кілько!.. Адвокатові щось зо п'ятнайцять ринських дав.  Та що, — каже, —  небоже, можлива річ, що той злодій Мортко спрятав Івана, а гроші сам узяв. Але в суді  треба доказати докладно, а всего того, що ти ту кажеш, іще не досить. Ну, але, — каже,  — треба трібувати. Як там який розумний суддя возьме тоту справу в руки, то, може,  ще дечого більше дошукався, ніж ти знаєш . Ну, видно, не дошукався! Якийсь той  самборський суддя видався мені такий непотрібний та непорадний, що а! Питає щось  п'яте через десяте, — видно, що не знає, з якого кінця до того взятися, а втім, хто го  там знає, може, й умів, та не хоче!..  А ту в Бориславі притихло все, мов горшком прикрив. Мортко зразу, очевидно, був  страшно перепуджений, ходив блідий як смерть, а до мене й не турався. Аж опісля вже  осмілився, почав сміятися і доїдати мені так, що я далі мусив покинути Гольдкремерові  ями і перенестися от ту, до Гаммершляга. Хоть то, розумієся, оба вовчі горла!.. Та й так  Мортко й вийшов чисто. За ним, бачите, стоїть і Гольдкремер сам, а то багач  несосвітенний, — де бідному ріпникові супроти него право найти... А ми що! Іваниха,  бідна, з дитиною на службі, а я ту товчуся по тім пеклі і вже, видно, й довіку з него не  вирвуся. Та й не того мені жаль! Що там я! Але то мене коле, що от — погиб чоловік,  пропав ні за цапову душу, і тому злодієві нічо — ходить собі і смієся! То мене гризе, що  для бідного робітника нема правди на світі!  Матій замовк і, важко зітхнувши, похилив голову. Андрусь і Бенедьо також  мовчали, придавлені тем простим, а так безмірно важким оповіданням.  — А знаєш ти, побратиме Матім, що я тобі скажу? — сказав перегодя Андрусь  якимось, немов гнівним, зрушеним голосом.  — Та що такого?  — Що ти дурень великий, от що! Матій і Бенедьо видивилися на нього.  — Чому ж ти сего досі мені не говорив?  — Чому не говорив? — повторив неохітно Матій. — А пощо було говорити?  — Тьфу, до сто чортів на такий розум! — розгнівався Андрусь. — Провадить процес  з жидом, — процес той, якби був виграний, міг би подати велику заохоту для бідних  ріпників, міг би їм показати, що не мож робучого чоловіка безкарно кривдити, — до  виграння того процесу потребує свідків, а він мовчить тихо, не голоситься, а тілько  тишком собі в куті в кулак трубить, — ну, скажи мені, добрий се розум?..  Матій задумався і засумував.  — Гай-гай, двох свідків! — сказав він. — Я ж тобі, Андрусю, кажу, що аж тепер  нагадав собі за тих двох свідків, аж тепер, по невчасі. Бо раз, — хто тепер винайде тих  свідків...  — Я винайду! — перервав гнівно Андрусь.  — Ти? — скрикнули Матій і Бенедьо.  — Так, я! Бо я ж то сам із старим Стасюрою бачив тебе тоді в шинку.  — Ти? І Стасюра? То ви були? — скрикнув Матій.  — Так, ми були.  — І бачили Івана?  — Як же ж би не бачили — бачили.  — І п'яного?  — П'яного.  — З Мортко.м?  — З Мортком. Як зачалася з тобою бійка, ми оба кинулись було тебе боронити, але  старого Стасюру оден гримнув так, що 'той умлів. Ніколи мені було тебе боронити — я  взяв старого і заніс до ванкира, де був Мортко з Іваном. Відтер я старого, а за той час  Мортко все коло Івана танцював, усе підсував йому то горілки, то пива, заговорював  його, щоби не балакав зо мною, а далі потяг його кудись з собою. Відтоді вже я не  бачив Івана. А коли ми оба з Стасюрою вийшли до шинку, ти лежав уже закровавлений,  без пам'яті на помості. Я не міг помагати нести тебе додому, а тілько просив якихось  двох ріпників, розповів їм, де жиєш, а сам попровадив Стасюру до єго хати. Отеє все,  що я знаю. Але чи міг же я сам духом божим знати, що се може бути важне для твоєї  справи?  — Господи боже! — аж скрикнув Матій, — так се ж значить, що тепер би мож  виграти процес?  — Хто знає, — відповів Андрусь, — але все-таки надія більша. От що було би добре  — винайти тих, що тоді билися з тобою! Ти, кажеш, видів, що Мортко їх підохочував?  — На се присягнути можу!  — От була би й запинка. Зараз би мож потягнути їх на слова, чи Мортко підмовляв  їх. А як підмовляв, то, значиться, в якій цілі?  Лице Матія при тих виводах чимраз більше прояснювалося. Втім, нова думка знов  засмутила його.  — Е, але як же ж їх віднайти, тих, що тоді почали зо мною бійку? Я їх зовсім не  знаю і не міг опісля ніколи пізнати.  — І я їх не знаю, та й не звертав на них тоді уваги. Але, може, Стасюра? Мені  здаєся, що з одним він щось говорив тоді.  — Господи боже, — знов би було огниво більше! Знов близше до доказу. Та й ще хто  знає, що визнали би ті ріпники! Ходім, Андрусю, ходім до Стасюри!  Швидко зібрався і обувся Матій, живо повертався під впливом нового проблиску  надії, немов разом десять літ скотилося з його плечей. Так глибоко в серці того  старого, горем з давніх літ битого чоловіка вкорінена була любов до єдиного близького  йому чоловіка, так гаряче бажав він, щоби правда про його таємну погибель вийшла на  світло денне!  Бенедьо сам остався в хаті по виході обох побратимів. Він сидів і думав. Не процес  займав його в цілім тім ділі, — хоть, розуміється, і процесові він бажав доброго виходу.  Його найбільше занимало оповідання Матія про бійку людей з жидами і про крик  небіжчика Максима:  Виженіть жидів з Борислава!   А що, — думалось йому, — чи й  справді се було б добре, якби вигнати жидів? Поперед усего: куди їх вигнати? Підуть на  другі села, і там почнеся то само, що ту дієся. А подруге: самі не підуть, а що ту  надерли грошей, заберуть з собою і в других місцях повернуть на то само, на що ту  повертали. Ні, се не вратує робучих людей!   Пізненько вночі вернув Матій додому. Він був дуже змінений проти попереднього:  веселий, говіркий. їх надії на Стасюру оправдалися. Одного з тих, що завели були в  шинку бійку з Матієм, Стасюра справді знав, прочі були з того самого села, що й тот  один, — але всі вони вже від трьох літ не робили в Бориславі і сиділи на господарстві.  Андрусь Басараб і Стасюра готові були свідчити в суді. Тож і рішився Матій завтра-таки  йти до Дрогобича до адвоката і зарадитися його, як і що діяти.  — Ну, тепер не уйде, чень, той злодюга Мортко! — приговорював Матій. — Тепер  ми його за руки й за ноги такими доказами обкрутимо, що й сам не отямиться! Хоть то  ніби пан біг не каже бажати другому лиха, але такому злодієві, бачу, не гріх бажати не  то лиха, а й усякого безголов'я! З таким побожним бажанням Матій і заснув.  VIII  Звільна, важкою ходою повзли одностайні робучі дні в Бориславі. Бенедьо працював  цілими днями при своїй фабриці, витичував плани будинків, заправляв робітниками,  наглядав за вчасним довозом цегли, каміння, вапна і всього потрібного, — а при всім  тім обходився з робітниками так побратерськи, так щиро та приязно, немов хотів на  кождім кроці показати їм, що він їм рівний, їх брат і такий же бідний робітник, як усі  вони, немов хотів перепрашати їх за те, що оце не по своїй волі став над ними  наставником. А вечорами, по роботі, він не раз до пізньої ночі ходив у важкій задумі по  болотистих улицях Борислава, заглядав до брудних шинків, до тісних хат та комірок, де  жили робітники, заходив в бесіду з старими й ма-лими і розпитував їх про їх життя й  бідування. Тяжко ставало йому, коли слухав їх оповістей, коли дивився зблизька на  нужду і погань їх життя, але ще тяжче ставало йому, коли бачив, що коштом тої нужди  і погані збагачені жиди гордо їздять в пишних повозах, строяться в дорогі шати і  бризкають болотом на темну похилену товпу.  Звільна, важкою ходою повзли дні за днями, і життя в Бориславі для робучих людей  ставало чимраз тяжче і тяжче. Здалека і зблизька, з гір і з долів, з сіл і з місточок день  у день сотні людей пливли-напливали до Борислава, як пчоли до улія. Роботи! Роботи!  Якої-небудь роботи! Хоть би й найтяжчої! Хоть би й найдешевшої! Щоб тільки з голоду  не згинути! — се був загальний оклик, загальний стогін, що хмарою носився понад  головами тих тисячів висохлих, посинілих, виголоджених людей. Небо і землю запер  бог на залізні ключі, — вся надія мужиків-хліборобів вигоріла разом з їх житом та  вівсом на поруділих від спраги загонах. Худоба гибла за недостачею паші. Не осталося  нічого, як іти на заробітки, а заробітків-то якраз і не було тоді ніяких в нашім Підгір'ї —  крім Борислава. От і поперлися туди бідні люди з усіх сторін, хапаючися за посліднє,  так, як той потопаючий хапається за стебелинку. Небо і землю запер бог на залізні  ключі, а бідні люди думали, що боріїславські багачі будуть милостивіші від бога і  отворять їм брами своїх багатств!..  А бориславські багачі тільки того й бажали! Вони віддавна потішалися надією, що  аж порядний голод причиниться до великого зросту їх  гешефтів . І ось вони не  помилилися! Дешеві і покірні робітники рікою напливали до них, з сльозами  напрошувалися на роботу, хоть би й за яку дешеву ціну, — і ціпа справді пішла чимраз  дешевша. А між тим хліб ставав чимраз дорожчий, — до Борислава його довозили дуже  мало і дуже неправильно, і робітникам не раз і з яким-таким грошем за пазухою  приходилось мліти голодом. А вже ж певно те, що новоприходячим поліпшення було  дуже мале, а тим, що жили раз у раз в Бориславі, погіршало дуже значно. Щотижня  жиди-властивці вривали їм плату, а супротивних зацитькували згірдннми,  насмішливими словами:  Не хочеш тілько брати, то йди собі та здихай з голоду, — тут  на твоє місце десять аж напрошується, та й ще за меншу ціну!   Оце все передумував Бенедьо не раз і не два рази на своїх проходах по Бориславі.   А що, — думалось йому, — якби всі ті тисячі людей та змовилися разом: не будем  робити, поки нам плату не прибільшать? Адже, чей, жиди HЯ витерпіли би довго: у  кого контракти на певний час, у кого векслі, що не будуть сплачені без продажі нафти  й воску, — мусили би податися!  Думка його, роздразнена всіма безконечними  образами бориславської нужди, ціпко вхопилася за сесю стебелинку і не попускалася її.  Але чим докладніше він розбирав сей спосіб рятунку, тим більше трудностей, ба й  непоборимих перепон він добачав в нім. Як .довести до такої змови і єдності всю тоту  величезну громаду, в котрій кождий дбає тільки за себе, журиться тільки тим, як би з  голоду не вмерти? А хоть би се й удалося, то знов певна річ і те, що багачі відразу не  подадуться, що треба би не тільки грозити, але й сповнити грізьбу, — покинути всяку  роботу. А чи тоді багачі не спровадять собі з других сіл других робітників і таким  способом не знівечать цілий труд? А хоть би й удалося не допустити до того, то з чого  ж будуть жити ті тисячі безхлібних та незарібних людей тут, в Бориславі, за час  безроботиці? Ні, нікуди нема виходу! Нівідки не сходить зоря рятунку! — І Бенедьо,  доходячи до таких безнадійних виводів, стискав п'ястуки, притискав їх до чола і бігав  улипями, мов несамовитий.  При всім тім він нетерпеливо ждав найближчих сходин побратимства, надіючися  при тій спосібності дійти до якоїсь більшої ясності в тім, що треба робити в теперішній  хвилі. Він часом в своїх проходах по Бориславі стрічався з одним або другим із  побратимів і бачив, що всі вони якісь придавлені, мов прибиті до землі, що всіх гризе  якась важка і неясна ожиданка, — і те додавало йому надії, що чей же й з-поміж них  хто прийде на яку добру думку. Дома Бенедьо мовчав. Старий Матій надто занятий був  своїм процесом, щовечір стиха шептав то з Андрусем, то з Стасюрою, то з другими  якимись ріпниками. Далі всі вони забралися до Дрогобича і не вертали кілька день, і  самота ще тяжчим каменем налягла на Бенедьову голову. Важка і незвична для нього  праця думок кинула його мов у гарячку, висисала прудко його сили. Він похудів і  поблід, тільки довгобразе його лице ще дужче протяглося, тільки очі, мов два  розжарені углики, неспокійно, гарячкове палали глибоко в ямках. Але при всім тім він  не покидав своїх думок, не тратив віри і прихильності до тих бідних людей, що  безучасно, холодно і безнадійно з кождого закамарка позирали на неприязний світ і  тихо, без опору, готовилися вмирати. Бачачи їх, Бенедьо нічого не міг думати, а тільки  глибоко, всім серцем і всіми нервами своїми почував: треба їх рятувати! Але як  рятувати? О те як, мов о остру неприступну скалу, ламалася його думка, розбивалися  його духові і тілесні сили, але він не тратив надії, що тоту трудність мож буде побороти.  Одного вечора Бенедьо пізніше, ніж звичайно, вернув з роботи додому і застав під  хатою Сеня Басараба, Андрусевого брата. З звичайним виразом ненарушимого спокою  на червонім, трохи обрезклім лиці сидів він на призьбі під вікном і пикав люльку.  Привіталися.  — А що, нема Матія?  — Нема. А Андрусь?  — Також ще не прийшов. Ані Стасюра.  — Видно, щось неабияке розпочали там, у Дрогобичі.  — Будем видіти, — бовкнув Сень і замовк. — Ти чув, що сталося? — спитав він по  хвилі, входячи з Бенедьом до хати.  — Ні, або що такого?  — Причта.  — Яка?  — Ба, яка! Не стало одного жидка. Знаєш, того, що то на него так наш Прийдеволя  жалувався, того касієра, — тямиш?..  — Тямлю, тямлю! Та що з ним сталося?  — А що ж би таке! Від кількох день десь подівся, а нині видобули го з ями. Вже й  комісія приїхала, — будуть бідне тіло краяти, нібито воно скаже, яким світом до ями  дісталося, ще й за ребро на паль зачепилося!  Бенедя мороз пройшов за сим оповіданням.  — Якраз так, як з Матієвим приятелем, Іваном Півтораком! — прошептав він.  — Еге, якраз, та й не якраз, — відказав Сень. — Тамтого жид трутив, а сего...  Не доказав, але Бенедьо не допитувався далі — він ясно розумів Сеневі слова.  — Ну, і що ж? — спитав він по хвилі важкої мовчанки.  — Як то що? Носив вовк, понесли й вовка. А кінці в воді.  — А що люди на то?  — Які люди? Комісія? Комісія наїсть, нап'є, тіло покрає, пошкаматує та й поїде собі.  — Ні, я не про комісію, а так, ріпники що кажуть?  — Ріпники? А що ж мають казати? Постояли, подивилися на небіжчика, головами  похитали, дехто стиха шепнув:  Злодій був небіжчик, бог би го побив!  — та й далі до  роботи.  — Значиться, діло страчене, і праці шкода! — процідив крізь зуби Бенедьо.  — Як? Страчене? Шкода? — зачудуваний, допитував Сень.  — Другим від того не легше буде.  — Але одним злодіякою менше на світі.  — Ну, не бійся, на єго місце завтра вже новий настане.  — Але буде бодай боятися.  — Овва, не знати чого! Як не відкриють, хто се зробив, то оголосять, що припадком  поховзся абощо. А відкриють, ну, то возьмуть чоловіка і запакують, і кого буде злодій  боятися?  Сень аачудуваний слухав тої бесіди. Він надіявся, що Бенедьо буде тішитися, а  натомість стрітив закиди.  — Ба, то чого ж би ти жадав?  — Я би хотів, щоби як що робиться, а ще й такий великий гріх на душу береся, то  щоби вже робота була до чогось пригідна, щоби принесла якийсь хосен не для одного, а  для всіх. А інакше, то я не знаю, пощо й зачинати.  — Еге-ге! — покрутив головою Сень, попрощався і пішов. Ще тяжчі думи насіли на  Бенедя по виході побратима.  Що ж, — думалось йому, — може, воно й так... може, й  ліпше, що одним лихим чоловіком менше на світі?.. Але чи від того ліпше добрим  людям? Зовсім ні! Чи від того легше стане хоть би тим самим ріпникам, що тішаться  його загибеллю? І то ні. Прийде другий касієр на єго місце і буде так само або й ще  дужче кривдити їх. От якби так за одним разом та всіх злих людей не стало... Але ні, се  де-де-де!.. Що й думати о тім! Радше о тім думати, що у нас перед носом, що ми можемо  зробити!   Побратимство ріпників, до котрого так несподівано зістав прийнятий Бенедьо зараз  на вступі в бориславське життя, живо заняло відразу його мислі і надавало їм певний,  хоть зразу не дуже ясно витичений напрям. Вже в першій сходині, коли так глибоко  поразили його уяву оповідання ріпників і їх домагання виступити вже раз з якимось  видним ділом, — тоді вже в мислі його промелькнув образ такого побратимства,  великого і сильного, котре би могло злучити докупи дрібні сили робітників, могло би  здвигнутися тою сполученою силою і охоронити кождого кривдженого і страждущего  робітника далеко ліпше, ніж се може зробити одинокий чоловік. Серед ненастанної  праці думок, підсичуваної щораз новими, страшними, поганими та хапаючими за серце  подіями, образ такого побратимства чимраз більше вияснювався і зміцнювався в  Бенедьовій голові. Йому здавалося, що тільки таким сполученням своїх власних сил до  спільної помочі і оборони робітники зможуть на тепер добитися бодай якоїтакої пільги  для себе. І він постановив собі будьщо-будь виступити з своєю гадкою на найближчім  зібранні побратимів і впертися цілою силою, щоби побратимство Андруся Басараба  спровадити з небезпечної стежки — ненависті і пімсти, котра на тепер, при їх  малосильності, могла тільки кождому пошкодити, а не могла нікому помогти, — а  повернути увагу і силу побратимства на таку ширшу і спокійнішу, та, як бачилось  Бенедьові, разом з тим і кориснішу роботу.  Схід побратимів назначений був на неділю вечір. В полуднє тої неділі повернули з  Дрогобича Матій, Андрусь, Стасюра і ще деякі ріпники. Матій був дуже веселий,  говіркий і щирий, але коли Бенедьо питався його, що чувати і що робили так довго в  Дрогобичі, — він тільки поцмоктував і відповідав:  — Усе добре, небоже, все добре!  Ще не стемнілося гаразд, і Матій іно що засвітив на припічку каганець, наповнений  земним воском, коли до хати ввійшли гурмою побратими. Попереду всіх вшмигнувся,  мов ящірка, Деркач, мовчки звітався з Матієм і Бенедьом і почав по-свому нипати з  кута до кута, засукувати руки та зиркати на всі боки. Далі повходили другі: брати  Басараби, понурі і мовчазливі, як звичайно; Стасюра дуже щиро стиснув Бенедя за  руку, всі прочі також обходилися з ним, як з рівним, як зі  своїм чоловіком . На самім  послідку ввійшов Прийдеволя Його молоде лице було якесь бліде і мов зіссане, косим  поглядом він позирав довкола і все мимоволі держався в темнім куті близ порога. В  цілім товаристві якось менше було руху, менше гамору, ніж звичайно. Всіх немов щось  давило, хоть ніхто й не признавався до того. Всі чули, що, хотя чи нехотя, вони  наближаються до якоїсь важної події, в котрій прийдеться їм виступити одверто і  сильно. Недавній случай з убійством жидка-касіера був — усі почували се —  передвісником нового звороту в діях Борислава. Але який се мав бути зворот, що за  нові події наближалися і як їм стати супроти них — сього наші побратими не знали,  хоть кождий надіявся, що чей же на спільній нараді подекуди все те проясниться. Не  диво, отже, що нинішні сходини зачалися понурою, важкою, ожидаючою мовчанкою,  що побратими зійшлися всі в повнім числі і ще навіть перед звичайним часом: кождий  знав, що супроти чимраз тяжчого життя в Бориславі, супроти день у день більшіючої  нужди та напливу незанятих, шукаючих праці рук мусить щось зробитися, — але що і  якими силами, сього ніхто не вмів собі сам вияснити, і сього іменно вияснення кождий  ждав від спільної ради.  Один тільки Андрусь Басараб немов не почував нічого надзвичайного. Він засів на  своїм місці коло стола під вікном і окинув оком товариство.  — Ну, всі зібрані, — сказав він, — можемо зачати своє діло. Ану, Деркачу, за  палицями!  Деркач, послушний і звинний, уже протискався крізь стоячих насеред хати  побратимів, коли втім старий Стасюра встав і просив о голос.  — Ну, що там такого, — сказав неохітно Андрусь, — говори, побратиме Стасюро,  хоть, я думаю, все-таки ліпше би, щоби у Деркача палички тоті були під руками. Не  завадить закарбувати, скоро що пікавійшого.  — Ні, — сказав твердим голосом Стасюра, — я не буду нічого такого говорив, що би  здалося до карбовання.  — Ну, а що ж такого? — спитав Андрусь і знов зирнув по всіх побратимах. Він  побачив, що ті сиділи або стояли з похнюпленими лицями і не дивилися на Стасюру, а  тільки немов готовились слухати його бесіди. Андрусь покмітив, що вони змовилися.  — Тото, побратиме Андрусю, — говорив сміливо старий ріпник, — що пора би нам  найти собі яку іншу, ліпшу роботу, аніж тото карбовання. Що ж то ми діти, чи що? У  побратима Деркача цілі в'язанки покарбованих палиць, а який з них хосен? Кому що  тото карбовання помогло?  Андрусь зачудуваними очима дивився на старого. Справді, в такий спосіб ніхто ще  тут не говорив, і йому самому в голові повернулося питання:   Та й справді, до чого здалося карбовання?  Але позаяк на таке питання він зразу  не находив достаточно відповіді, то й рішився стояти далі на своїм, щоби викликати  ближчі об'яснення.  — Кому помогло? — сказав він звільна. — Ну, але чи для якої помочі ми се робимо?  Чи ти забув, що ми се робимо для пімсти?  — Для пімсти, так, так! Але як же ти тими палицями будеш мститися? Як мститися,  то я гадаю, що треба іншого способу, а не тратити дармо час на дитинячій забавці. Як  мститися, то треба сили, а з тих палиць тобі, певно, сили не приросте.  — Так, — відповів Андрусь, — але ж ми хотіли, як прийде пора, зробити суд  правдивий над своїми кривдниками, щоби мати чисту совість.  — Пуста наша робота, — сказав на те Стасюра. — Чисту совість ми й тепер можемо  мати, бо кождий чує аж надто добре, кілько, і що, і як терпить. А що ми пімститися,  щоби зарадити лиху, треба, крім чистої совісті, ще й сили, а у нас що за сила?  — Га, а відки ж нам сили взяти? — спитав Анарусь.  — Треба припускати більше людей до свого побратимства, треба громадити всіх  докупи, вказати всім одну ціль, — відізвався Бенедьо.  Всі зирнули на нього якось недовірливо і боязко, тільки один Стасюра притакнув  радісно:  — І я так кажу, і я так кажу!  — Але ж бійтеся бога, побратими, чи ви подумали, що з того вийде? Перший-  ліпший заволока видасть нас, прискаржить в місті, і нас усіх пов'яжуть і засадять до  Самбора, як розбійників! — сказав Андрусь.  Морозом перейняли ті слова побратимів, і всі вони неспокійно і цікаво позирнули  на Бенедя, мов ожидаючи, що він на те скаже.  — Може, то й правда, — сказав Бенедьо, — але як правда, то що се значить?  Значить, що з такими цілями, з якими ви досі носилися, не мож показуватися межи  людей. Що, хотячи згромадити їх докупи, треба їм показати не саму пімсту, бо пімстою  ніхто ситий не буде, але треба їм показати якусь користь, якусь поміч, якесь  поліпшення!  — Еге-ге, все він свою поміч тиче! — відізвався від дверей грубий голос Сеня  Басараба за той час, коли Бенедьові з великого зрушення не стало духу в грудях і він  замовк на хвилю. Він чув, що кров його зачала розгріватися, що мислі, котрі досі так  уперто йому не давалися, тепер мов чудом якимось пліїлії і розвивалися в його голові.  Слова Сеня Басараба, напівгнівні, напівзгірдні, були для нього тим, чим острога для  біжучого коня.  — Так, я все про поміч говорю і не перестану говорити, бо мені здаєся, що тілько  ми самі можемо собі помочи, а більше ніхто нас не поратує. Адже ж ані нашим жидам,  ані панам не йде о то, щоби робітникові ліпше жилося. Вони ще якби могли, то би  погіршили его жите, бо їм аж тоді добре, як робітник до посліднього доведений, не має  чого хопитися і мусить здатися на їх ласку й неласку. Тоді вони присилують його до  всякої роботи і заплатять, що самі схочуть, бо для него, голодного та голого, нема  вибору! Ні, тілько ми самі мусимо помагати собі, як не хочемо довіку от так пропадати.  А мститися — вважайте самі, до чого то доведе. Від ніякої пімсти нам ліпше не буде,  хіба би-сьмо схотіли яку війну в цілім краю зробити абощо! А так: покараєте сего або  того кровопійцю, на его місце другий уже давно наострився. Та й навіть постраху не  буде на них, бо прецінь будете все мусили робити потаємно, то й ніхто не буде знати,  хто се і за що зробив. А як дізнаються, ну, то ще гірше, бо беруть чоловіка і кинуть, і  гний! Я гадаю, що треба нам добре застановитися і шукати іншого виходу.  Знов замовк Бенедьо, мовчали і всі побратими. Бенедьові слова невдержимою  силою втискалися до їх переконань, але, на нещастя, вони валили то, що там досі  стояло: надію на пімсту, але натомість не ставили нічого нового. Один тільки Сень  Басараб, сидячи на порозі з люлькою в зубах, похитував недовірливо головою, але не  говорив уже нічого. Сам Андрусь, хоч, очевидно, весь той новий оборот в думках деяких  побратимів був, бачилося, для нього дуже неприємний і непожаданий, — а й він  склонив свої потужні плечі і опустив голову: Бенедьові слова заставили і його  задуматися.  — Добре би то було, то певно, — сказав він вкінці, — але як се зробити, як помагати  собі самим, коли у нас. сили нема й натілько, аби кождий сам собі поміг.  — Отож-то й е, що у одинокого нема сили, а як їх збереся багато, то й сила буде. Ти  оден сотнарового каменя не підоймеш, а кілька нас підоймо го як нічо. Велика річ для  ріпника при якім-такім зарібку дати на тиждень шістку складки, а най збереся сто  таких, то вже маємо десять ринських тижнево і можемо бодай в наглій потребі  запомочи кількох нещасливих! Чи правду я кажу, побратими?  — Гм, та воно-то правда, розумівся, так, так! — почулося з різних боків, лиш там, в  куті, коло дварей, понуро мовчав Прийдеволя і невдоволено воркотів Сень Басараб.  — Добре йому, міському чоловікові, говорити о складках! Ану, трібуйте, чи на весь  Борислав найдете десять таких, що вам схотять давати ті складки!  — Ну, — відказав на те живо Бенедьо, — се вже ти. побратиме, так собі, на вітер  говориш. Ось нас ту в дванадцять, і я думаю, що кождий з нас радо до того пристане.  — Пристанемо, пристанемо! — загули деякі побратими.  — Тілько треба добре над тим обрадитися, на що складався ті гроші і що з ними  робити! — сказав з повагом Андрусь.  — Ну, розумівся, так-таки зараз і обрадьмо! — підхопив Стасюра.  — Ба ні, — сказав Бенедьо, — поперед усего треба знати, чи взагалі маемо складати  складки, чи ні. Ту, бачу, деякі побратими не раді тому, хотіли би, щоби все осталося  так, як досі...  — Ти-бо також крутиш, — перервав його мову напівгнівний Матій, котрий досі  мовчки сидів коло Андруся, зразу немов думаючи о якихось посторонніх речах, але чим  далі, тим цікавіше і уважніше прислухувався до всього, що говорилося в хаті, — ти не  питай, чи то кому приємно, чи неприємно слухати. Знаєш щось доброго, і розумного, і  для всіх хосенного — то виїжджай з тим на пляц, говори просто з моста. Як побачимо,  що твоя рада ліпша від других, то приймемо, а як твоя буде гірша, то аж тоді можеш  нас перепрашати, що дурницями час нам забираєш!  По такій досадній заохоті Бенедьо зачав говорити  просто з моста .  — Бо то, — зачав він, — знаєте, як маємо піти на складки для своєї помочі, то вже  треба зовсім усе змінити, не так, як досі було. Карбовання всяке набік, головництво  набік (при тих словах Бенедьові здалося, що гарячково палаючі очі Прпйдеволі з  темного кута зирнули на нього і пропалюють йому лице своїм їдким, палким поглядом,  і він сполонівся і похилив лице додолу), — зовсім інакше треба говорити до людей. Не  пімсту їм показувати, а ратунок. Розумієся, кривди і злодійства не закривати, але  наводити людей на то, щоби в'язалися докупи, бо против богачів та силачів оден  одинокий робітник не встоїть, а всі як зберуться докупи, то, певно, борше зможуть  устояти.  — Зможуть устояти? — відозвався знов невірний Сень. — Рад би я знати, як  зможуть устояти? Чи всилують жидів, щоби більше за роботу платили, чи що?  — А що ж, не могли би всилувати? — підхопив живо Бенедьо. — Ану, якби так усі  змовилися і сказали: не підемо робити, поки нам плата висша не буде? Що би тоді  жиди зробили?  — А! А й справді! От гадка добра! — скрикнули побратими в один голос. Навіть  Андрусеве лице трохи роз'яснилося.  — А що би зробили, — відповів Сень, — напровадили би з усіх світів нових  робітників, а нас би нагнали.  — А якби ми стали лавою, і не пустили тих нових, і просили їх, щоби заждали хоть  доти, доки наша справа не виграє? Мож би в такім разі повисипати своїх людей і по  околичних селах, щоби там оголосили: до такого а такого часу не йдіть ніхто до  Борислава, поки наша війна не скінчиться!  — Гурра! — закричали побратими. — То ми рада! Війна, війна з жидами і здирцями!  — Ну, і я гадаю, що така війна ліпша, ніж усяка друга, — говорив далі Бенедьо, —  раз тому, що то війна супокійна, безкровна, а по-друге, й тому, що можемо підняти її  зовсім одверто і сміло, і ніхто нам за ню нічого не може зробити. Кождий, скоро що до  того, може сказати: не йду на роботу, бо замало платять. Заплатять тілько й тілько, то  піду, та й годі.  Радість побратимів була дуже велика, коли почули тоту раду, а й сам Бенедьо  тішився не менше від других, бо тота рада прийшла йому до голови зовсім несподівано,  в жарі суперечки з Сенем Басарабом.  — Ба, добре ти кажеш: війна, перестати робити! Але хоть би й усі пристали на тото,  то скажи ти мені. будь ласкав, з чого вони будуть жити за той час безроботиці? Адже  тяжко й погадати, щоби богачі зараз першого дня та пом'якли і згодилися добровільно  давати нам більшу плату. Може, прийдеся сидіти без роботи й тиждень або й ще довше,  ну, то з чого тоді виживити тілько народа?  Закид був справді важкий, і лиця робітників знов посумніли, їх свіжорозбуджена  надія на таку новітню війну і побіду над багачами була ще дуже слаба і непевна і зараз  за першим закидом почала бліднути.  — Отже ж то на те треба зробити складки, щоби забезпечитися на таку пригоду.  Аж якби з тих складок набралася вже сума порядна, така, щоби вистачила, возьмім, на  тиждень або на дві неділі, то тоді мож робити змову. Розумівся, тих, котрі би не хотіли  належати до змови і йшли відтак на роботу, тих зараз, чи по волі, чи по неволі, за карк  та й фуч з Борислава, най не псують нам діла. Так само під час безроботиці могли би  наші-таки люди найматися де на іншу роботу — до лісу, до тесельки, або де, тілько  щоби не до нафтових робіт. Таким способом ми швидко зламали би тоту жидівську пиху  і добилися певно ліпшої плати.  — Добре говорить! Так треба робити! Добра рада! — відзивалися ріпники. Почався  живий гамір в хаті, всі нахвалялися, що прикрутять жидів-дерунів нога попри ногу,  кождий давав свої ради і не слухав чужих, кождий доповнював і лицював Бенедьову  думку, прикроюючи її до своєї вподоби. Один тільки Сень Басараб сидів мовчки на  своїм місці і з жалем дивився на тоту рухливу громаду.  — Що з ними зробиш, — воркотів він, — коли вони готові бігчи за кождим, хто їм  два-три красні слова покаже! Ну, про мене, най біжать за тим медівником, будемо  видіти, як їм посмакує. Але я своєї стежки не покину! А ти, побратиме? — обернувся він  до Прийдеволі, що все ще стояв в темнім куті і непевно позирав то на Бенедя, то на  гамірливих, оживлених ріпників.  Він стрепенувся, коли Сень заговорив до нього, а відтак швидко сказав:  — І я, і я з вами!  — З котрими вами? — спитав гризько Сень, — Бо ту ми тепер, як бачиш, двоякі. Чи  з ними-от, чи зо мною і братом?  — Так, з тобою і братом! Ти чув, що сей про головництво говорив? Мов розпеченим  ножем мене в серце шпигнув.  — Е, але ти знов так дуже тим не турбуйся! — уговорював його Сень тихим голосом.  — Що ж такого великого сталося? Адже той собака певно заслужив на те. Ти забув про  свою...?  — Ні, ні, ні, не забув! — перервав Прийдеволя. — Певно, певно, що заслужив! Сто  раз заслужив!..  — Ну, так чого ж ту гризтися? Хіба суду боїшся? Не бійся, комісія поїхала в тій  добрій вірі, що він сам упав до ями; ще жида на кару засудять, чому яііу не заткав!  — Ні, ні, ні, — знов якось гарячково-болісно перехопив Прийдеволя, — не боюся  комісії! Що комісія? Мені здаєся навіть, що якби комісія... теє... впкршіа, то мені би  лекше було!  — Тьфу, най бог боронить, ти що таке торочиш?  — Послухай лишень, Сеню, — шептав Прийдеволя, нахилившися до нього і  судорожно стискаючії своєю крепкою рукою його плече, — мені здаєся, що той...  жидок, знаєш... той, що в ямі погиб, що він не був винен, що то котрийсь другий усе  зробив, абощо!  — Як? Як? От також щось! Хіба ж він не був при тім?  — Так, так, був і сміявся навіть, але чи вже за тото смерть, що сміявся? А може, він  не робив нічого, а тілько тамтоті?  — Але відки тобі такі думки до голови приходять, хлопче? — запитався зачудуваний  Сень. — Впав батько згори, дідько го бери! Погиб той, ну і добре!  — Але як він не винен? Знаєш, як я здибав його, і вхопив у руки, і він почув, до чого  се воно йде, то так спищав:  Даруй життя, даруй!  А як я в тій же хвилі пхнув його...  знаєш... то він тілько зойкнув:  Не винен, не винен!  Відтак задудніло, затріщало, — я  полетів геть. Але той голос єго все за мною, все в мені, так і чую його! Господи боже,  що я зробив! Що я зробив!  Бідний парубок заламував руки. Сень дарма старався потішити його. Йому все  здавалося, що вкинений в яму касієр був не винний.  — Ну, як той був не винний, то ти поправся, — сказав вкінці роззлоблений Сень, — і  пішли й винних тою самою дорогою! Най не винний дармо не покутує!  Ті слова були мов удар обуха для Прийдеволі. Оглушений ними, він похилив голову  і знов затисся в свій кут, не говорячи й слова.  А між тим побратими кінчили нараду.  — Головна річ тепер, — говорив Бенедьо, — вербувати людей до нашої кумпанії. Хто  з ким на роботі стоїть, або в шинку здиблеся, або на вулиці розбалакаєся, зараз і  нав'язувати о тім! Все розказувати: яка плата нужденна і який ратунок можливий. І  складки збирати. Я гадаю, щоби кождий збирав між своїми знакомими, а назбиране  щовечора віддавав головному касієрові, котрого ту нині треба вибрати.  — Добре, добре, треба вибрати касієра! — гукали всі. — Ану, кого би ту на касієра?  Радили то сього, то того, вкінці стало на тім, що нема ліпшого касієра, як Сень  Басараб.  — Що, — сказав неприязно Сень, почувши се, — я мав би бути вашим касієром?  Ніколи! Я віднині й зовсім не хочу належати до вас! Ані я, ані мій брат.  — Не хочеш належати? А то чому? — скрикнули всі.  — Бо ви зступаєте з тої дороги, на котру раз стали при здоровій застанові. Я своєї  дороги не попущуся!  — Але хто ж яку дорогу зміняє? — сказав Андрусь. — Ту зовсім нічого не зміняєся!  — Що? І ти з ними? — відповів понуро Сень.  — Такі з ними!  — А присягу забув?  — Ні, не забув.  — А ногами топчеш, хоч і не забув.  — Не топчу! Послухай лишень і не фуріячся! І Андрусь приступив до нього і почав  щось стиха говорити йому до вуха, що зразу, бачилося, не припадало йому до смаку.  Але чим далі, тим більше випогоджувалося Сеневе лице, і вкінці майже радісно  скрикнув він:  — А, коли так, то добре! А я, дурний, і не догадався! Здорові, побратими, буду  вашим касієром і надіюсь, що не пожалуєтеся на мене!  — А тепер ще одно, — сказав сильним, радісним голосом Бенедьо, котрий нині  раптом з звичайного побратима став немов головою і провідником усіх. — Побратими-  товариші! Ви знаєте, я простий робітник, як усі ви, виріс в біді і нужді, — бідний  мулярський помічник, і більше нічого. Несподівано й непрошено впала на мене  жидівська ласка, і мене Гаммершляг поставив майстром, а далі й будовничим коло  нової нафтарні. Дякувати му не маю за що, бо я го не просив о ласку, а тілько йому ж з  того користь, що не потребує окремо будовничого платити. А мені дає по три ринські  денно, — як на мене, бідного робітника, то се сума дуже велика. У мене в Дрогобичі  бідна стара мати, — їй мушу післати щотижня часточку з свого зарібку, нехай два  ринські, другі два ринські спотребую через тиждень для себе, — значиться, лишаєся за  кождий тиждень ще штирнадцять ринських. Усе те я обіцяюсь давати до нашої каси!  — Гурра! — закричали побратими. — Най жиє побратим Бенедьо!  — Я також обіцяю по ринському на тиждень!  — Я по п'ять шісток!  — Я по п'ять шісток!  — Ось мої три шістки!  — Ось мої!  — Ось мої!  Бенедьова бесіда, а ще більше його приклад розбудили у всіх запал і охоту. Сень  Басараб туй-таки зібрав на початок дещо грошей, а Прийдеволя, котрий знав крихітку  письма і котрого Сень упросив собі за помічника, попризначував столярським оловцем  на куснику бібули з тютюну, що хто дав.  Весело розійшлись побратими, радісні надії виринали в їх головах з-поза темних  теперішніх сумороків і пестили їх щирі серця, мов схід сонця рожевим блиском красить  пусті, каменисті і сумовиті вершини Бескиду.  IX  Восени, коли цвіти вже повідцвітали, спадь не паде і жниво пчоляче скінчилося,  починається на якийсь час голосне, гамірливе життя в уліях. Пчоли, так як і хрещений  народ, скінчивши свою нелегку роботу, люблять погуторити, зібратися купками перед  очками та коло затворів, погомоніти та потріпати крильцями. Зразу зовсім ще не  можна порозуміти, що воно таке і до чого йде. Ще в улію не сталося нічого нового. Ще  кілька пильніших робітниць уперто вилітають щодень на поле, щоби по цілоденнім  шуканні вернути вечором домів з невеличким здобутком на лапках. Ще ситі трути  гордо побренькують собі, проходжуючися поміж наповнені медові комори та виходячи  що день божий в полуднє на верх улія погрітися на сонечку, подихати свіжим воздухом,  розправити і розмахати неробучі крилечка. Ще бачиться цілковитий супокій, примірна  згода в улію. А між тим уже в улію іншим духом повіяло. Пчоли-робітниці якось  таємничо шепочуть поміж собою, якось підозренно похитують головками, якось  зловіщо стрижуть своїми щипчиками та пручають своїми лапками. Хто його знає, до  чого се все і що таке готовиться в пчолячім царстві? Трути, певно, того не знають і по-  давньому, ситенько наївшися, гордо побренькують собі, проходжуючися поміж  наповнені медові комори та виходячи що день божий в полуднє на верх улія погрітися  на сонечку, подихати свіжим воздухом, розправити і розмахати неробучі крилечка...  От таке саме почало діятися і в Бориславі в кілька день по описаній вище нараді.  Хто його знає, відки й як, досить того, що новим духом повіяло в Бориславі. І коли  звичайно нова хвиля свіжого воздуху найперше і найсильніше замітна в горішніх  верствах, то тут сталося зовсім противно. Спідні густі і сірі верстви перші почули новий  повів, перші стрепенулися від нього. І хто його знає, відки й як воно почалося! Ні з  сього ні з того при корбах, при млинках, при магазинах воскових, по шинках при  горілці — усюди почалися між ріпниками розмови о тім, як то всім тяжко жити, яка  тяжка робота в Бориславі і як жиди без суду, без права, по своїй волі уривають чимраз  більше з платні, кривдять, і туманять, і поштуркують, і ще й висміюють обдурених  робітників. І ніхто не був би міг сказати, від кого почалися ті бесіди, бо у кождого всі ті  важкі історії здавна глибоко закарбовані були на власній шкірі і стверджені власним  досвідом. Раз почавшися, розмови ті вже не втихали, а ширилися чимраз далі, ставали  чимраз дужчі і голосніші. Всі люди немовби аж нині побачили своє сумне, безвихідне  положення, не хотіли и говорити о нічим другім, і кожда їх розмова кінчилася  болючим, важким питанням:  Господи, чи вже ж так нам вічно мучитися? Невже ж  нема для нас виходу? Невже ж не можна тому лііху порадити?  Але поради не було  нівідки. А розмови, проте, не втихали, противно — ставали чимраз голосніші і різчі.  Люди, котрі зразу говорили о свой біді рівнодушно, мов о неминучім засуді божім, дри  ближчій розвазі і по довших розмовах з знакомими, щирими приятелями та старшими  ріпниками або взагалі бувалими людьми, почали переконуватися, що так воно не е, що  лиху можна би помогти, але, не видячи і не знаючи, як би можна помогти, почали  нетерпитися, ставали роздразнені, ходили і говорили, мов в гарячці, хапали пильно  кожде слово, котре могло їм прояснити їх безпросвітне положення. Аж до найдальших  хаток, до найтемніших закамарків доходили ті розмови, розбігалися на всі боки, мов  огонь по сухій соломі. Малі хлоп'ята-лип'ярі, дівчата та молодиці, що в кошарах  вибирали віск з глини, — і ті заговорили о бідності свого положення, о тім, що конче  треба їм деяк радитися з собою і шукати для себе рятунку.  — І ти тої самої співаєш? — говорили не раз старші ріпники, всміхаючися та  слухаючи нарікання молодих хлопаків.  — От так, нібито нам не така сама біда, як і вам? — відповідали молоді. — Та-бо нам  ще гірше, ніж вам! Вас і не так борзо відправлять від роботи, вам і не так живо з платні  урвуть, а хоть і вривають, то все-таки вам більша плата, ніж нам. А їсти ми потребуємо  так само, як і ви!  — Але хто ж вас навів на такий розум, що треба собі який ратунок давати?  — А хто нас мав наводити? Нібито чоловік і сам не знає, що як пече, то треба  прикладати зимного? Та й ще якби-то не так дуже пекло! А то видите, дома голод, не  зародило нічого, тато й мама там десь пухнуть та мруть з голоду, гадали чей хоть ми ту  дещо заробимо, що самі прожиємо і їм хоть щото поможемо, а ту от що! І на тілько не  можемо заробити, щоби самим прожити в тій проклятій ямі! Народу натислося, за  роботу тяжко плата мала і чимраз ще меншає, а ту ще злодіїжиди хліба не довозять,  дорожню от яку зробили:  до хлібця докупитися тяжко!  Ну, кажіть самі, чи можна так жити? Радше вже або зовсім відразу згинути, або  деяк поратуватися!  В таких словах велися звичайно розмови між ріпниками, і такі підносилися жалоби  з усіх боків. Слова такі мусили трафляти до переконання кождому, хто мав і на своїх  плечах двигати чималий тягар власної своєї нужди. Особиста кривда, особиста нужда і  грижа кождого робітника переказувалася другим, ставалася часткою загальної кривди  і нужди, доливалася, мов краплина до бочки, до суми загальних жалоб. І все те, з  одного боку, давило і путало людей, непривичних до важкої праці мислення, але, з  другого боку, дразнило і лютило їх, розрушувало нерухливих та рівнодушних,  розбуджувало ожидания і надії, а чим вище настроєні були ожидания і надії, тим  більше уваги звертали люди на своє положення, на кожду, хоть і як маловажну, подію,  тим більше ставали вразливі на кожду нову несправедливість і кривду. Сварки між  робітниками а жидами-надзірцями ставали тепер чимраз частіші. Жиди ті привикли  були віддавна вважати робітника за худобину, за річ, котру можна втурити, де  хочеться, копнути ногою, викинути, коли не сподобається, супроти котрої смішно  навіть говорити о якімсь людськім обходженні. А й робітники самі, звичайно вибірки з  найбідніших, відмаленьку прибитих та в нужді заниділих людей із околичних сіл,  зносили терпеливо тоту наругу, до якої призвичаювало їх тяжкими товчками від  дитинства їх убоге життя. Правда, часом лучалися і між ними дивним способом  уцілівші, міцні, неполамані натури, як от братії Басараби, але їх було мало, і  бориславські жиди дуже їх не любили за їх непокірливість і острий язик. Але тепер  нараз почало все змінюватися. Найсмирніші робітники, хлопці й дівчата, котрих досі  можна було без найменшої унімності кривдити і ганьбити, — і ті, замість давніх  жалібних мін, просьб і сліз, ставилися тепер до жидів остро та грізно. А що найдивніше,  то те, що в кошарах, де попереду кождий терпів, робив і журився сам про себе, якимось  чудом вродилася дружність і співучастя всіх за одним, одного за всіми. Ненастанна,  жива обміна думок, почуття власної недолі, зміцнене і піднесене почуттям недолі  других, виродило тоту дружність. Скоро тільки жид причепився несправедливо до  робітника, почав ні з сього ні з того лаяти та ганьбити його, — вся кошара  обрушувалася на жида, притишувала його то лайкою, то насміхами, то погрозами. При  тижневих виплатах почалися тепер чимраз бурливіші та грізніші крики. За одним  покривдженим вступалося десять товаришів, до них не раз прилучувалося ще других  десять з других кошар, і всі вони юрбою ввалювалися до канцелярії, обступали касієра,  кричали, допоминалися повної виплати, грозили і, звичайно, ставили на своїм. Жиди  зразу кидалися, кричали, грозили й собі ж, але, видячи, що ріпники не уступають і не  пуджаються, але, противно, чимраз більше роз'ятрюються, уступали. Вони наразі ще не  признавалися самі собі, що положення стало вже не те і може статися грізне, — вони  ще, а особливо дрібні і великі властивці, походжали собі гордо по Бориславу, спишна  позирали на робітників і радісно затирали собі руки, чуючи, що голод по селах  змагається, видячи, що людей з кождим днем більше прибуває до Борислава. Ще вони  й не подумували ні о чім, як тілько о своїх спекуляціях, ще й не снилося їм, що  робітники можуть яким-небудь способом перебуркати їм їх плани і допімнутися серед  тої погоні за золотом також і свого кусника. Ще вони спали спокійно і не чули чимраз  голоснішого гомону внизу, не чули понурої духоти в воздусі, котра звичайно залягає  перед бурею.  І скоїлася тота важна переміна серед бориславських робітників несподівано  швидко. Аж самі наші знакомі побратими, котрі дали перший товчок до тої переміни,  аж самі вони здивувалися, видячи, яким голосним відголосом лунають по Бориславу їх  слова. Навіть самі недовірливі з-поміж них, котрі нерадо гляділи на переміну в цілях і  роботі побратимства, навіть брати Басараби, видячи, як пильно хапають ріпники їх  слова і як живо розвивають їх далі по-свому, почали щиріше приставати до нового руху.  Вони виділи, що Бенедьо і Стасюра праду говорили, кажучи, що треба вийти з  дотеперішнього тісно-кружкового побратимства і понести своє слово і свою думку між  широку громаду, а тепер переконалися, що серед тої громади грунт добре  приготований під засів такого слова і що слово тото через розширення в громаді не то  що не стратить нічого, але, противно, набере великої сили. Впрочім, брати Басараби, а  за ними й деякі другі завзятіші побратими, не ставали оконечно на тім, що радив  Бенедьо, а думали так, що коли б не вдалася Бенедьова рада (а в її удачу вони й тепер  ще мало вірили), то тоді можна буде повернути цілу величезну силу збентеженої  робітницької громади на інше діло — на те діло, для котрого вони в першім початку  зав'язали своє побратимство. Тому-то вони по довшій розвазі не тільки не банували на  Бенедя за те, що своїми радами відвів побратимство від його первісного напряму і  попровадив його за собою по іншій стежці, — а противно, вони були йому вдячні за те,  що, мимо своєї відомості, він прийнявся єднати для їх цілей більшу силу і прийняв на  себе провідництво туди, куди вони досі не осмілювалися ступити. Вони, прото, взялися  щиро працювати для Бенедьових думок, знаючи, що коли б удалося ті думки вповні  перевести, то по дорозі зробилось би й те, чого вони бажали; а коли не вдасться  Бенедьова думка, то сповнення їх первісної цілі буде тоді ще певніше. Значиться, сяк  чи так, а Бенедьо, працюючи для всіх робітників, працював і для них.  Зато яке життя, який рух пішов тепер у невеличкій хаті край Борислава, де жили  Матій і Бенедьо. Щодень вечорами приходили побратими, по два, по три, розповідали,  як іде діло, як приймають ріпники їх слова, як домагаються ради, як виступають проти  жидів. Наради тривали не раз досить довго, і перед очима наших знакомих чимраз  ясніше виднілася дорога, котрою далі треба ступати. Ще в самім початку, коли наші  побратими рішили вербувати до свого побратимства широку громаду бориславських  ріпників, вони цілі два вечори нараджувалися над тим, як се почати, щоби й найлегше  доказати свого, і не звернути передчасно на себе увагу. Тоді ще в живій пам'яті були  переслідування і арештування поляків — учасників повстання 1863 p. , і деякі  побратими виразили свій страх, щоби в разі викриття поліція не насіла на них і не  обвинила їх о який бунт, — а в такім разі і вся робота пропала би за ні за що. Вкінці  Бенедьо порадив так: в першім початку піддавати робітникам свої думки немов збоку,  случайно, повільно, а уперто, в кождій розмові, будити у всіх почуття свого бідного,  нужденного положення і заразом показувати всім в дальшій далечині можність  поправи. Таким способом, — говорив Бенедьо, — між людьми прокинеться неспокій,  роздразнення, бажання поправи, — одним словом, витвориться серед маси ріпників  напруження, котре, зручно піддержане і побільшуване, дасться у відповідній хвилі  повернути раптом і з великою силою в діло. Тота рада дуже вподобалася всім  побратимам, і вони прирекли за нею поступати. Не пройшло й двох неділь, а ціль тота  була майже вповні осягнена. Робітники по роботі юрбами ходили по Бориславі,  гомонячи та нараджуючись; шинки пустіли чимраз більше, а роздразненяя і несупокій  між народом чим далі змагалися, і нетерпеливі побратими чимраз голосніше  домагалися, щоб уже раз виступити їм одверто і взяти на себе провідництво в широкім  робітницькім руху. Але Бенедьо, а за ним і брати Басараби стояли на тім, що треба ще  трохи підождати, поки вище і бурливіше не битимуть хвилі робітницького  роздразнення.  А хвилі ті, двигані правдивою нуждою і притиском, піддувані зручно пекучо-  правдивими словами побратимів, били чимраз вище і бурливіше. Простий чоловік —  ворог усякого довгого думкування та міркування. Правда, власним розумом не швидко  він доходить до ясної оконечної думки, томиться довго засівшою йому в голову гадкою,  — але коли вона усядеться і проясниться у нього, зложиться в оконечний, твердий і  ясний образ, — тоді вже йому не до забавки, не до міркування, тоді він усею силою  свойого єства преться зробити думку свою ділом, тоді конечна боротьба між ним а  противниками його мислі. От так само було й тут. Бачилось би, і невелика річ  чоловікові, терплячому щоденну нужду та кривду, прийти до почуття тої нужди і  кривди, — а прецінь як пізно прийшли до того почуття бориславські робітники! І  бачилось би, що такого великого в тім почутті, самім безвідраднім та сумнім! А між тим  якого несупокою наробило, яку бурю підняло воно в головах усіх робітників! І швидко з  безвідрадного та сумного чуття виродилося грізне завзяття, мимовільна дружність і  непокірливість своїм кривдникам. Від слів почало доходити до діл. От одного дня  пронеслася по Бориславі вість, що там а там робітники потурбували в якімось завулку  касієра, котрий замість звичайних двох центів положив собі був брати у робітників по  чотири центи  касієрного  від одної шахти, то єсть від одного 12-годинного робучого  дня. Тота вість була немов знаком, за котрим швидко по собі слідувало більше подібних  случаїв. За кождою вісткою о подібнім случаї росло завзяття і відвага ріпників. Вони  вже прямо в очі всяким касієрам, надзірцям та контролерам почали нахвалятися, що  не будуть довше терпіти над собою кривди. Страх почав падати на всякі п'явки людські.  А коли одного дня пронеслася по Бориславі чутка, що коли один надзірець  несправедливо зарахував якусь високу кару ріпникові, а касієр при виплаті хотів йому  потрутити тоту кару з платні, то ріпники підняли при касі великий крик і гамір, почали  жадати перед себе надзірця, щоби витолкувався, за що се таку кару наложив на їх  товариша. Надзірець сховався десь, касієр жартом, щоби їх позбутися, сказав їм:  Ідіть і  шукайте його, а як знайдете, то приведіть його сюда за вухо!  Ріпники з оглушаючим  криком кинулися на всі боки і по хвилі найшли надзірця, почали з ним шарпатися і  таки силою, справді за вуха, притягли його до касієра, розуміється, привели  потовченого, подряпаного і з понадриваними вухами. І хоть кількох ріпників за те  арештовано і заперто в громадськім арешті, то прецінь між ріпниками вість тота  наробила великого голосу і шуму, а на жидів кинула чималий пострах. Ріпники того  самого-таки вечора величезною юрбою, під проводом братів Басарабів, пішли до  бориславського війта і випросили у нього на волю всіх арештованих, — і величезний  сміх радості пішов поміж робітниками. Пісні і погрози загули по вулицях Борислава,  увільнених спроваджували від шинку до шинку і поїли, і по тисячу разів допитували їх,  як то вони провадили надзірця за вуха до каси.  Поки гула п'яна радість по вулицях Борислава, в убогій Матієвій хатині сиділи  побратими і радилися, що діяти. Всі годилися на те, що тепер пора, що треба взятися  до діла.  — Скликати збір! Скликати збір! — говорили всі.  І урадили, не видаючи свого побратимства, скликати збір усіх ріпників за  Бориславом на толоці. В неділю по хвалі божій мали там усі зійтися на нараду.  Мов громова іскра, так пронеслося на другий день з уст до уст, від ями до ями, від  кошари до кошари, від нафтарні до нафтарні не чуване досі слово:  — В неділю по хвалі божій! На толоку коло Борислава! Нарада! нарада! нарада!  Ніхто не знав, що се буде за нарада, над чим будуть радити, хто скликає? Та й ніхто  й не питався о то. Але всі почували, що се буде велика хвиля, що від неї много буде  залежати, — і всі покладали великі, хоч і неясні, ожидания на тоту хвилю. Нарада!  Нарада! Нарада! Се слово, мов' чари які, прояснювало вив'ялі збідовані лиця, кріпило  мозолисті руки, напростовувало здавна похилені плечі.  Нарада! Наша нарада!  —  неслося то голосно, то шепотом по всіх закутках, і тисячі серць з нетерплячкою  билися, дожидаючи неділі і наради.  З нетерплячкою ожидали її й наші побратими, а особливо Бенедьо і Андрусь  Басараб.  Х  Буря збиралася над Бориславом — не з неба до землі, але з землі проти неба.  На широкім болонню, на бориславській і банській толоці, збиралися грізні хмари:  се ріпники сходилися на велику робітницьку раду. Всі цікаві на нову, досі не чувану  появу; всі повні надії і якогось таємного страху; всі згідні в роз'яренні і ненависті на  своїх гнобителів. З гамором або шепотом, більшими або меншими купками, з  горішнього і долішнього кінця або із середини Борислава плили-нвпливали вони. Чорні,  зароплені кахтани, лейбики, сіряки та гуні, такі ж сорочки, переперезані то ременями,  то шнурками, то ликом, бліді, пожовклі та позеленілі лиця, пошарпані та зароплені  шапки, капелюхи, жовнярські  гольцмини , бойківські повстяні крисані та підгірські  солом'яники — все те густою, брудною, сірою хмарою вкривало толоку, товпилося,  хвилювало, гомоніло, мов прибуваюча повінь.  — Що ту довго радити? — гомоніли в одній купі. — Ту рада одна: жиди світ зуймили,  жиди нам жити не дають, жиди голод навели на нарід!  — Треба нам узятися докупи, не піддаватися жидам! — викрикували в другій купі.  — Добре вам казати: не піддаватися. А як голод притисне, зарібку жид не дасть,  тоді й ви опустите хвіст і піддастеся сухій вербі, ие то жидові.  Голод — велике слово. Мов грізна змора, стояв він у кождого за плечима, і на  згадку про голод притихли голосні, смілі крики.  — До ями кождого, хто над нами збиткуєся! — гомоніли в другім кінці.  — Та що то з того, — угомонював старий Стасюра. — Раз, що хто верже другого до  ями, той піде гнити до криміналу...  — Овва, ще хто знає, чи піде, — сказав сумовито Матій. — А от злодій Мортко верг  мого Іванчика, ще й гроші його забрав, і донині ходить по світі та насміваєся з  хрещених людей!  — Е, то жид, то жид! — закричали деякі. — Жидові все ввійде. А най би хрещений  чоловік зробив щось подібного, — ну-ну!  — А по-друге, — говорив далі Стасюра, — сто збиткуєся над нами, а тисяча обдирає  нас по праву, так що й не можна сказати, щоби збиткувався;  і чемно, і ладно з вами: на тобі, що тобі належиться, — а прецінь при тім чув  чоловік, що з него шкіру міхом друть. В тім наша біда!  — Правда, правда! — гомоніли ріпники.  — Та що то, — говорили другі, — на то вже, відай, нема ради.  — Як то нема ради, — сказав Стасюра, — на кожду слабість зілля є, треба тілько  пошукати. А що ж, хіба ж би на наше горе не було ліку? Треба пошукати. На то нас  нині, богу дякувати, зійшлася тілька громада, щоби о тім поговорити. Адже ж знаєте:  громада — великий чоловік; де один своїм розумом нічого не вистачить, там громада  все-таки борше ладу дійде.  — Дав би то бог, щоби ми нині до якого ладу дійшли, — говорили ріпники. — А час  уже великий, біда до кості догризає!  Такі і подібні розмови велися по всіх кінцях і по всіх купках. Побратими  розділилися і підготовували всюди народ до своїх думок, додавали їм віри в можність  поліпшення і поправи їх нужденного життя, зміцнювали їх надію на громадський розум  і громадську силу. А поки що все ще нові громади напливали і напливали. Сонечко  стояло вже серед неба і пекло немилосердно, піднімаючи хмарою густу, вонючу  замороку нафтову понад Бориславом. Понад синіючим високою стіною Ділом мерещали  хвилі розігрітого воздуху. Від річки віяло лагодячим холодом.  — Ну, що ж, пора зачинати раду, зачинати раду — вже всі зійшлися! — загомоніли  робітники з усіх боків.  — Хто має що говорити, нехай виходить всередину, на отсей камінь! — сказав своїм  потужним, звучним голосом Андрусь Басараб.  — Ставайте довкола, зробіть місце довкола каменя, — гомоніли ріпники,  обступаючи.  На камінь виступив Бенедьо. Він не привик говорити перед такою великою  громадою і був трохи змішаний: в руці обертав свою шапку і позирався на всі сторони.  — Се що за оден? — закричали з усіх боків ріпники.  — От робучий чоловік, муляр, — сказав Бенедьо.  — Ну, то говори, що маєш говорити!  — Я й небагато що маю говорити, — сказав Бенедьо, потроха осміляючись. — Я  тілько то хотів наразі сказати, що кождий і без мене знає. Біда нам, робучим людям.  Працюємо тяжко: ночі недосипляємо, вдень і відітхнути не маємо коли, мозолі на руках  набиваємо: старі ще не злізли, а вже нові наросли, — і що нам з того? Кажуть: гірко  заробиш, солодко з'їш; а ми чи багато солодко в'їмося? Гірко заробляємо — то правда,  але ще гірші наші вжитки. Та й то більше мліємо голодом, ніж ситості зазнаємо. Та й  ще коби хоть не збиткувалися над нами, не кривдили, не зневажали нас на кождім  кроці! А то самі видите, яка нам повага. Робучий чоловік у них і за худобину не вартує!  — Правду говорить, правду говорить! За худобиною, за псом більше стоять, як за  бідним чоловіком! Гей-гей, чи то бог дивиться на тото?  — Та й ще розважте, — говорив далі Бенедьо, — на кого ми працюємо, хто з нашої  роботи користь має? Жиди! Властивці! Бідний ріпник сидить по шість, по вісім, по  дванадцять годин у ямі, в замороці та смродах, мучиться, гепає та копле штольні попід  землю, другі робітники стоять при корбі, при млинку і крутять, аж їм мозок у голові  крутиться і послідні цомоги з них тягне, а властивці продають воскп й нафти, і  збирають тисячні суми, і панують, будують доми муровані, вбираються та їздять в  каритах та бризькають болотом на бідного чоловіка! І слова доброго від них він ніколи  не почує. От на кого ми робимо і яку подяку маємо за тото!  — Най їх бог покарає за нашу працю і нашу нужду! — гукнули ріпники з усіх боків.  — Так-то воно так, — говорив далі Бенедьо по короткім передиху, — що най їх бог  покарає. Але то ще хто знає, чи бог схоче їх покарати, чи ні, а по-друге, хто знає, чи  нам від того буде легше, як їх бог покарає. А ту видимо, що бог якось більше любить  нас карати, ніж їх! От і тепер покарав бог наші села голодом, а ту, в Бориславі, жиди  принялися й собі ж нас карати: плату вменшують щотиждень, і ще як хто поважиться  допоминатися, то ганьблять у очі:  Іди собі, — кажуть, — коли тобі кривда, я десять  найду на твоє місце за таку саму плату . То погадайте ж собі самі, що ту нам поможе —  здаватися на кару божу! Я гадаю, що ліпше так робити, як говорять наші люди: бога  взивай, а рук прикладай. Кара божа — каров божов, а нам треба собі братися докупи і  радитися, як би ту власним заходом з біди вигарматися.  — Ба, в тім-то й штука! Як вигарматися, коли ми бідні і помочі нівідки не маємо? —  крикнули робітники.  — Ну, я на тото наказу не можу дати ніякого, — сказав Бенедьо, — але коли би  ваша воля послухати, то я сказав би вам, яка о тім моя гадка.  — Говори, говори! Слухаємо! — загули ріпники.  — Ну, коли говорити, то буду говорити. Правду ви кажете, що помочі нам нівідки не  надіятися, бо хто ж нині хоче помагати бідному робітникові, а впрочім, хоть би й схотів  помочи одному, то не зможе помочи всім, такій величезній громаді. Ту тілько ми самі,  дружною силою, можемо собі помочи.  — Ми самі? А то як? — далися чути недовірливі голоси.  — Правда то є, — сказав Бенедьо, — що на тепер не змтажемо собі цілком помочи.  Бо яка поміч можлива, коли чоловік працює не на себе, робитьробить, а другий єго  працею користуєся? Поки вся наша праця не буде йти на наш хосен, поти нам добра  цілковитого не буде. Але дрібку, що то підратуватися чень зможемо. От а дивіть, кілько  разів трафиться чоловікові остатися без роботи? Ходить чоловік, як загорілий, мечеся,  мов у гарячці, сюди й туди, а роботи годі дістати. Мліє чоловік з голоду, іде до жида і  напрошуєся на яку-будь, хоть би й на найпоганішу роботу, щоби тілько з голоду не  згинути. Ну, видите, а якби так ми, кілько нас ту є, обов'язалися щотиждень по виплаті  складати нехай по центові, нехай по два, то почисліть самі, яка би сума з того вийшла.  Якби нас найшлося таких тисяча, то нікому би той цент не впався так тяжко і не  затяжів би на кишені, а з того щотижня зібралась би така сума, що можна би на  несподіваний случай запомочи десять людей.  — Правда є, правда в! — загомоніли робітники.  — Невелика то підмога, правда, — говорив далі Бенедьо, — але вважайте лишень,  що се знов не буде й така мала поміч. Бо вже як так на якийсь час заратуєся чоловіка  чи ринським, чи півтора, то він не буде потребував іти до жида, і кланятися ему, і  набиватися до роботи на яку-будь мізерну платню, не буде мусив знижувати платню  другим робітникам. А те, що єму дасться, він може поволеньки та потрошка виплатити  назад, скоро тілько дістане ліпшу роботу. Таким способом наша робітницька каса не  тілько що не вменшувалася би, але, противно, все би більшіла.  Ріпники стояли мовчки і розумували. Зразу діло видалось їм справді немов і  хороше, і всі готові були відразу приступити до нього. Але швидко далися чутп закиди.  — Е, що з того, — говорили деякі ріпники. — Ну, нехай би й так: ми будемо  складати, а хто з того буде користати? Буде так, як по селах, де є каси громадські.  Богачі повизичують гроші, користають з них, а бідний тілько складати мусить, а хісна з  них ніякого не має. Або й ще одно: виберемо касієра, розумівся, також ріпника, як і всі  ми, — то хто нам заручить, що він грошики не возьме і не втече?  Бенедьо слухав тих закидів супокійно.  — Думав я над тим також і от що видумав. Насамперед страху нема, щоби  користали з наших грошей самі богачі, бо між нами богачів нема, усі ми бідні. А по-  друге, ми не жиди, гроші на процент зичити не будемо, а будемо видавати тілько в разі  правдивої нужди, слабості, безроботиці, — то, значиться, будемо помагати там, де вже  для кождого очевидно, що помочі треба. Хто опісля зможе, той віддасть нам і  надоложить видаток, а хто не зможе, ну то го також не повісимо.. А з касієром, я  гадаю, найліпше буде ось як зробити. Якби нас найшлося багато таких, що би  приступили до тої каси, то при кождій кошарі або при кількох сусідніх кошарах ви собі  самі вибирайте свого касієра, такого, що вже ту, в Бориславі, робить раз у раз і котрого  добре знаєте. Такий касієр міг би збирати гроші тілько з тих кошар, котрі його вибрали.  А знаючи, кілько в них людей робить, а кілько обов'язалися платити, дуже легко  кождий буде міг знати, кілько касієр має грошей у себе. Скоро би оден в чім не  сподобався, можна вибрати другого. Ті самі кошари, що мають одного свого касієра,  мали би обов'язок підпомагати потребуючих з-поміж себе: о тих вони й найліпше  будуть знати, чи хто і кілько потребує.  — Так, то й але, — загомоніли робітники. — Так, то все буде касієр у нас під оком, а  як їх буде багато, то у кождого сума буде невелика, то й менша покуса до циганства, і  навіть якби вся тота сума пропала, то й се би страта була невелика. На то можна  згодитися.  — Позвольте, ще не конець на тім, — говорив Бенедьо. — Хто знає, може, часом  трафиться потреба такої підпомоги, на котру не вистачать средства з одної кошари.  Може, трафиться зробити дещо такого, що би було придале для добра всіх  бориславськпх робітників, — а на то треба би більше грошей, більшої каси. То я гадаю  зробити ось як. В кождій такій частковій касі, що би була при одній або кількох сусідніх  кошарах, усі гроші, які будуть впливати, поділити на три часті. Дві такі третини лишали  би ся при кошарі на часткові запомоги, а одну третину давалось би до одної, головної  каси. З тої каси вже не міг би видавати ані касієр, ані одна кошара, а тілько цілий збір  борпславських робітників, розумівся, тих, що платять до каси. З неї видавати  якнайменше, а громадити гроші для більшої спільної потреби.  — А яка ж би то могла бути така потреба? — питали ріпники.  — От як я собі о тім думаю, — сказав Бенедьо. — Як бачите, тепер жиди так дуже  впевнилися, що нас багато, що голод зжене робітників чимраз більше до Борислава, що  не питають, чи можна нам продихати, чи ні, а знижують нам плату раз у раз. І не  перестануть ще далі знижувати, доки не впімнемся за собою.  — Ей, чи ми не впоминалися, що то поможе!  — Ба, постійте, най я вам скажу, як би то впоминатися! То певно, що говорити їм,  чи добром, чи й погрозою, на ні на що не здасться, — не послухають. Ту треба не  грозити, а зробити таке, щоби вони й не отямилися, відки се на них упало. От що треба  зробити. Всі, кілько нас ту є, і ті, котрих ту нема, — одним словом, усі, разом, одного  поранку, кождий при своїй роботі, приходимо і кажемо:  Годі, не будемо робити, не  можемо робити за таку малу платню, волимо сидіти вдома. Доки не буде більшої  платні, доти й пальцем не кинемо .  І, сказавши те, всі додому!  Ріпники аж роти порознімали з диву, почувши таку раду.  — Ба, та як же се — покинути роботу?  — На час, на час, доки жиди плату більшу не дадуть.  — Але ж се може потривати довго.  — Ну, дуже довго воно не потриває. Адже ж уважайте: жиди поробили з ріжними  купцями контракти: на той а той час достачити тілько воску, тілько нафти, ну, а як на  час не постачать, то їм втрата буде десять раз більше, ніж тота надвишка в нашій  платні. А .самі до ям не полізуть, — потримаються, може, кілька день, та й мусять-таки  до нас  прийдіте поклонімося .  — Але ж вони собі наспроваджують інших робітників!  — Га, то треба нам так зробити, щоби не поспроваджували. Вислати відси людей на  всі околичні села і розпустити такий наказ: щоби на такий а такий час ніхто не йшов до  Борислава, бо таке а таке там робиться.  — А як мазурів спровадять?  — То не пустити! Хоч намовою, хоч силою, а не пустити.  — Гм, та се-то би можна. Але як же нам прожити за той час безроботиці?  — Отож-то, на тото я би гадав зложити таку головну касу.  — А жиди змовляться і хліба не довезуть, схотять нас виголодити.  — Ми й куповати від них не будемо. Як у нас будуть свої гроші, то собі спровадимо  самі з міста, ще за танші гроші!  — І гадаєш, що з того буде нам поміч, що підвисшать платню?  — Я гадаю, що мусять, скоро тілько ми видержимося твердо.  — Але таку громаду народа виживити, то треба величезної суми грошей!  — Можемо на час безроботиці одну часть людей відправити на села або де до міста,  до других фабрик або де, щоби менше було тягару. Та й то, не пориватися до такого  великого діла, поки у нас не буде досить грошей, щоби можна було продержатися хоть  тиждень. І заки зачнем, то попереду уладити все порядно, і людей по селах розіслати, і  хліба настарати, і всего. Але то о тім буде ще час поговорити. Тепер скажіть, чи  пристаєте на тото, щоби у нас були каси: і часткові, і головна каса?  — Приставмо! Пристаємо!  — А на тото чи пристаєте, щоби дві третини лишалися в часткових касах, а одна  третина щоби йшла до головної каси?  — Ні, най дві третини йде до головної каси! Волимо давати по два центи, а щоби  тілько нам усім швидше яка полегкість вийшла!  — А до головної каси я би гадав вибрати до заряду трьох людей, котрих добре  знаєте і котрим можете завірити. А головна річ, щоби каса була у такого чоловіка, що  ту має яку свою посілість.  — Ба, а де ж ту такого найти, коли всі ми зайшлі, бідні?  — Я знаю такого чоловіка — старого Матія, що у него ту своя хатина. Я би гадав,  що найліпше касу у нього помістити. І то так, щоби кождий частковий касієр міг  кождого часу прийти і перерахувати, що і відки є в касі, і оповістити о тім своїх людей.  Два другі при головній касі мали би щотиждень ходити по кошарах і збирати гроші.  Таким способом усе було би безпечніше, що ніхто ані не оци ганить нікого, ані собі  грошей не присвоїть. Чи пристаєте на тото?  — Пристаємо! Пристаємо!  — А де є той Матій? Хочемо видіти его! — закричали деякі, котрі не знали Матія.  Матій виліз на камінь і поклонився громаді.  — Ти що за оден? — закричали до нього.  — Ріпник, люди добрі.  — У тебе є своя хата?  — Своя не своя, а так, як би своя. Моєї невістки хата, але вона в службі, не сидить  тутка.  — А приймешся, щоби у тебе була наша каса і щоби ти мав нам за неї давати  відповідь?  — Як перед богом і своїм сумлінням, так і перед вами. Коли ваша воля на то, я  готов послужити громаді. А впрочім, вас ту з половина знає мене.  — Знаємо! знаємо! — озвалися многі голоси. — Можна покластися на него!  — Ну, а кого ж на других касієрів вибирати? — питали ріпники.  — Вибирайте кого знаєте, а наймім таких, щоби могли добре бігати, — сказав  Бенёдьо.  — Будь ти!  — Ні, я не можу — слабовитий, як бачите, та й занятий надто при роботі, не зможу  бігати. А що зможу, то й без вашого вибору буду робити.  За сим Бенёдьо подякував громаді за послухання і зліз із каменя. Почався шум і  гамір між ріпниками. До Бенедя тислися ріпники, щоби стиснути його за руку, глянути  йому в лице і голосним, щирим словом подякувати за добру раду.  Між тим робітники швидко згодилися вибрати за двох других касієрів Прийдеволю і  Сеня Басараба.  — Дякуємо за вибір і за вашу добру віру! — гукнув Сень до громади. — Постараємся  добре послужити нашій загальній справі! А тепер, хто що може, прошу скинути по  центові, по два, щоби наша каса від початку не стояла пусто!  — Гурра! По центові до каси! — закричали робітники.  — Скидайте кождий по центові, але кождий, — сказав Матій, — то таким способом,  порахувавши, будемо знати, кілько нас ту є!  Пристали й на то, і коли зібрано гроші, начислили 35 ринських.  — Півчверта тисяча нас зійшлося! — крикнув Сень Басараб. — В касі нашій  тридцять і п'ять ринських! А чи тяжко нам прийшло скинути тільку суму?  — Що то за сила — громада! — говорили між собою ріпники. — Добре то якийсь  сказав:  Громада плюне по разу та й одного потопить!   Гамір змігся, але був се вже не понурий, тривожний гамір прибитої безрадної маси;  се був веселий гамір пчіл, що і для них настала весна, і зацвіли цвіти, і ожила надія  щасливішого життя.  XI  Діла йшли дуже добре. Леон Гаммершляг ходив, землі не дотикаючи з гордості і  радості. Все йому удавалося щасливо, і хоть се був тільки початок головного діла, то  вже той початок віщував добре про вдачу цілості. І так поперед усього від  Воскової  спілки  з Росії Леон одержав ось яку звістку:  Постачайте церезин, коли можна, ще й  перед контрактовим терміном. Спілка уладила щасливу штуку. При помочі, знаєте,  звісних тутешніх способів нам удалось заключити з св. синодом контракт на доставу  церезину до церквів православних. 100 000 кавцій зложено. Ждемо від вас вісті, коли  буде готов перший ладунок .  Прочитавши тоту звістку, Леон мов на крила піднявся. Значиться, діло угрунтоване  міцно і тривко. Він зараз же за тим рушив до Борислава, щоб поглянути, як стоїть  будова фабрики. По дорозі він дуже бідкував, що будова ще аж через тиждень має бути  готова і що не можна так-таки від завтра зачати фабрикації воску. Що ціла тота  фабрикація була, властиво, контрафакцією, обманством, — про се Леон ані крихти не  думав. Почуття справедливості було у нього взагалі дуже неясне, а вже ж того почуття,  що існуючі устави і приписи державні обов'язують в чім-небудь усякого горожанина,  сього почуття у Деона, як і взагалі у наших жидів, ледве чи був і-слід який-небудь.  За уладжуванням усяких біжучих діл в Дрогобичі, особливо за клопотами при  аакупуванні сирого воску земного від різних дрібних властивців, Леон уже більше як  тиждень не заглядав до Борислава і не знав, що і як там діється. Він у всім поклався на  Бенедя, переконавшися вже попереду, що діло своє він робить совісно і добре. Але як  же здивувався Леон, коли, приїхавши до Борислава, побачив, що при новій будові  робітників нема, крім кількох, що докінчували побивати дах; і коли Бенедьо вийшов  супроти нього з заявлениям, що його діло вже скінчене, будова вповні готова і  остається тільки йому оглянути все доочне і відпустити його, Леон сам не знав, що й  казати на таку радісну несподіванку, і коли б Бенедьо був  пан  будовничий, а не  простий робітник і недавній помічник мулярський, він був би обняв і вицілував його з  великої радості. Значиться, щастя незмінно всміхається йому! Значиться, воно  підслухує його таємні думки і бажання і, мов коханка, біжить наперед нього, щоби в  миг ока сповнювати їх! Радість широко розлилася по Леоновім лиці. Він почав дякувати  Бенедьові і пішов з ним оглядати будову. Вона стояла перед ним у всій своїй  показності: довга-довга, низька, з невеличкими дверми і віконцями, позираючими де-  де, мов присліпуваті злодійські очка.  Два височезні комини стриміли до неба. Довкола будови був досить обширний плац,  обведений височезним парканом, з широкою брамою для в'їзду і вузенькою хвірточкою  обіч для проходу. Плац був гладко втолочений, ями-вапнярки були позасипані, навіть  обширна шопа для робітників і для складу нафабрикованого воску була готова. Стіни,  не білені, ані тринковані, червонілися ясно-червоною краскою. Словом, усе було як  треба, аж Леонові серце радувалося. А досередини він і не йшов оглядати.  До сього, —  казав, — треба привезти мого майстра-нафтарника, він буде найліпше знати, чи так усе  зроблено, як треба . Рури, і кітли, і всі прилади, замовлені в Відні, вже надійшли були і  стояли на плацу в величезних паках. Леон не дав і відітхнути ні собі, ні коням — сейчас  же іюгнав назад до Дрогобича, щоби привезти Шеффеля. Бенедьо за той час мав  прилагодити робітників, котрі б за проводом Шеффеля нині ще поуставляли і  повмуровували кітли та машини.  Приїхав і Шеффель. Оглянув нутро фабрики, розмірив, що. як і куди, і висказався  дуже похвально о будові. Леон ходив слідком за ним та тільки поцмокував і руки  засукував. Бенедьо тим часом з нанятими робітниками порався на подвір'ї коло машин,  розбивав дошки та пачки, розмотував перевесла на шнури і приладжував дерев'яні  вали та гереги, щоби затягнути все те, куди треба, досередини.  До пізнього вечора тривали в новій фабриці стукання та брязкоти: се уставлювано і  утверджувано машини. Де треба було проробити більшу дірку в мурованій стіні для  вставлення рури, де треба було підмурувати котел до належного становища, —  Шеффель примірював і запоряджував, а Бенедьо заспів з робітниками виконував його  запорядки. Вкінці з настанням сумерку все було готове.  Леон і Шеффель ще осталися всередині фабрики. Світло невеличких воскових  каганців мигкотіло та сарахтіло, відбиваючися сотнями іскор в блискучім череватім  кітлі з полірованої міді. З кутів піднімалися бовдури пітьми, звисали з дерев'яної голої  стелі, немов грозячи привалити собою тих кілька слабо блимаючих точок.  — Так завтра зачнете? — спитав з задуми Леон, поблудивши очима по тих  темніючих просторах, по тім гнізді, в котрім мали вигрітися і виклюнутися його золоті  сни.  — Зачнеться, — сказав Шеффель. — А робітники готові?  — А, правда, робітники, — сказав Леон. — Ну, будуть і робітники. Тепер того зілля в  Бориславі досить.  — А тілько, знаєте, — сказав Шеффель, — наше діло, теє-то, не зовсім ясне. То  треба вам постаратися о кількох, принаймні трьох робітників таких, на котрих би зовсім  можна спуститися. То є, щоби де не розбалакали, не наплели що. Тих би умістити треба  в головнім відділі дестилярні, в хімічній коморі, де, знаєте, оконечно вироблюється  церезин. Щоби прочі робітники думали, що се простий парафін. О то постарайтеся!  — Гм, — міркував Леон, — трьох робітників, на котрих би можна зовсім спуститися!  Правда ваша, треба пошукати. Та тілько то штука — з-поміж того зброду винайти таких  робітників!  Тим часом на подвір'ї нової фабрики зібралися робітники довкола Бенедя. Вони  ждали на Леона, щоб одержати від нього решту плати і подякувати йому за роботу.  Місяць піднімався на погіднім небі, де-де з-за білої напівпрозірчастої мряки  проблискували млявим світлом золоті зорі. Робітники посідали на каменях та урізках з  дилиння і балакали; глухий гомін їх розмови йшов на поле і мішався з срібним шепотом  річки, що туй обіч булькотіла по камінні. Звісна річ, бесіда йшла про одно — про  недавній робітницький збір, про складки і будущі надії.  — По правді кажу вам, — говорив Бенедьо, — диво сталося з тутешнім народом.  Коли я перед місяцем прийшов до Борислава і почав допитуватися, чи трібували вони  як-небудь ратуватися, то всі або головами похитували, або сміялися з мене. А нині, самі  видите, як усі, старе й мале, тиснуться до складок. Адже досі вже маємо 150 ринських в  одній тілько головній касі!  — Сто п'ятдесят ринських, — повторив з розстановкою один робітник, — ну і що ж!  Для одного була би се підпомога, але для тільких тисячів — що тото значить?  — Правда, що мало значить, — говорив Бенедьо, — але ж бо вважайте, що ще  тижня нема, як почалися наші складки. За місяць, чень, назбирався хоть п'ятсот.  — Ну, а з п'ятьма стами мож зачинати тото, що ви загадали?  — Гм, треба добре обрахуватися з силою і з грішми. — сказав Бенедьо. — Числячи  на прожиток одному чоловікові лиш півтора ринського на тиждень, числячи далі, що  безроботиця потягне тиждень і нам прийдеся прогодувати через той час лиш тисячу  люда, то в касі мусить бути на те найменше півтори тисячі ринських.. Найменше, кажу,  бо крім прожитку, будуть ще інші видатки.  — Півтори тисячі ринських! — скрикнули в один голос робітники, — Господи  милосердний, коли ж ми таку суму зложимо? Та за той час половина нас ту голодом  перемре, а з селів десять тисяч нових прибуде!  — Що ж робити, — сказав сумно Бенедьо, — на то вже, бачу, нема ради. Більших  складок робити не мож, бо й так жиди уривають нам на пождім поступі, а як  дізнаються о наших складках, то ще більше будуть уривати. Треба стояти при своїм,  складати і терпіти ще хоть три місяці!  — Три місяці! Хто знає, що за три місяці може статися!  Замовкли робітники, і сум заляг невеличку гомонячу громадку. Бенедьо важко  похилив голову додолу. Він і справді почував, що діло пекуче, що найбільша сила сього  люду лежить в його хвилевім розбудженні і що не покористуватися тим розбудженням  — значить випустити з рук головну пружину діла. Але що ж було робити? Грошей не  було, щоб зараз зачати змову. Приходилось все-таки чекати.  — А ту й ще одна річ, — промовив знов Бенедьо, прокинувшися з задуми. — Мені  прийдесь вертати до Дрогобича.  — До Дрогобича? А то пощо? — скрикнули робітники.  — Ну, пощо? Ту моя робота, як видите, скінчилася.  — Шукайте іншої!  — Або ж ту без мене не обійдеся? Правда, жаль чоловікові покидати таку справу,  над котрої заснованням трудився і думав...  — Ну, то й не покидайте!  — Се певно, що треба б не покидати, коби тілько спосібність була.  Робітники почували се добре, а навіть і в Бенедя прокидалася не раз тота думка, що  без нього ціла справа могла би легко зійти на фальшиву дорогу і через те зовсім не  вдатися. Він почував, що в кождій новозложеній для нових і непривичних цілей свіжо  зорганізованій громаді багато і дуже багато залежить на привідці, на його особистім  впливі і пораді. Правда, він почував, з другого боку, аж надто добре безсильність і своєї  думки і був переконаний, що не спіткайся він в Бориславі з побратимством і з такими  тверезо мислячими людьми, як Матій і Стасюра, він сам но був би, певно, дійшов до  того, до чого тепер дійшов. Взаїмне співділання всіх часток тут було аж надто сильне і  виразне, але іменно для того почував Бенедьо, що вирватися з того круга взаїмних  співділань значило б — зашкодити кождій частці зосібна і всім взагалі. Але вп'ять-таки,  що тут робити в Бориславі, коли не буде роботи для нього? Але доля готовила йому  поміч з такого боку. з якого він її й зовсім не надіявся.  З середини фабрики вийшов Леон в супроводі Шеффеля, оба вони наблизилися до  робітників. Робітники повставали.  — Ну, люди, — сказав голосно Леон, — робота ваша скінчена, і добре скінчена.  Дякую вам за пильність вашу!  — І ми дякуємо пану за роботу! — закричали робітники. — Та най бог дасть  щасливу годину!  — Дай боже, дай боже, — сказав радісно Леон. — А тепер, що ще кому належиться,  щоби ми чисто розсталися.  Почалася виплата. Бенедьо стояв обіч. Коли виплата скінчилася, Леон наблизився  до нього:  — А вам, пане майстер, дуже, дуже дякую і за роботу, і за швидке скінчення — за  все! Дуже би-м не рад з вами розстатися... Але тепер, за те, що ви таку мені нині  зробили радість, прийміть  від мене отеє на пам'ятку!  І він втиснув в руку Бенедьові обвинених папірцем десять ринських самим сріблом.   От зараз буде в нашій касі 160 ринських , — подумав собі Бенедьо, приймаючи з  подякою Леонів дарунок.  — І ще прошу вас, — сказав на закінчення Леон до Бенедя, — зайдіть зараз тепер  до мене на мою кватиру, я маю з вами де о чім поговорити.  За сими словами Леон і Шеффель пішли, за ними вийшли робітники. Бенедьо  остався, щоб позамикати всі двері і брами, і відтак пошкандибав за Леоном,  роздумуючи, що такого він має йому сказати. По дорозі він вступив до хати, застав там  Матія і положив на його руки до робітницької каси десять ринських сріблом, котрі  дарував йому Леон.  — Що би я вам сказав, — заговорив до нього Леон, коли Бенедьо прийшов на його  кватиру. — Ви, як бачу, чесний чоловік і порядний робітник, і я, як кажу, не хотів би з  вами розстатися. А мені ту до моєї нової нафтарні якраз потрібно кількох чесних і  щирих людей до одної, і то не дуже тяжкої, роботи. Так от що хтів я вам сказати: чи не  схотіли би ви, ели вам у мене робота не сприкрилася, остатися й надалі?  — Але яка ж се буде робота? Прецінь мулярська вся скінчена?  — Е, ні, не до мулярської, а так, до нафтарської, при воску, — сказав Леон.  — Але чи зумію ж я робити тоту роботу, коли досі при ній не був і не знаю, як що  йде? — спитав Бенедьо.  — Е, е, е, що ту уміти! — сказав Леон. — А простий хлоп, робітник більше вміє? А  прецінь робить. Ту нема що вміти: пан директор покаже вам усе. Я ж кажу вам: не о  вмілість ходить, а о то, щоби чоловік був щирий і сумлінний та щоби, розумієте, щоби...  Леон затявся якось на слові, немов вагувався чогось.  — Щоби, — кінчив він по хвилі, — не розговорив ніде, що і як робиться в фабриці.  Бо, видите, ту секрет невеличкий... Мій директор вигадав новий спосіб фабрикації  воску, то не хотів би, щоби тото розголошувалося.  — Гм, та воно-то так... — проговорив Бенедьо, не знаючи, що ліпшого сказати.  — Бо то, видите, — торочив далі Леон, — у нас такі люди погані, — скоро що, зараз  перехоплять, та й що з того: їм зиск, а мені втрата. То я для того хотів би...  — Але ж бо то тяжко буде. Ну, нехай, що я не скажу нічо нікому, але ж бо в  фабриці, крім мене, чень же, робітників буде богато.  — Ну, не всі потребують усе видіти й знати. В цілій фабриці все буде робитися так,  як по других фабриках, а тілько буде одна така комора окрема, і в ній буде троха  інакше. Там буде директор, ну, і треба буде пару робітників йому до помочі. Що ж,  можу на вас надіятися?  — Та що, — сказав Бенедьо, ледве можучи скрити свою радість, — про мене. Сли  лиш потрафлю, то буду робити. Мулярської роботи тепер і так трудно напитати, буду  трібував ще й нафтарського ремесла. А за то, щоби через мене ваш секрет не видався,  за то будьте певні.  — Ну, ну, — сказав, усміхаючися, Леон, — я й сам то знаю, що ви не такий чоловік.  Але знаєте, коби то ще кількох от хоч би двох-трьох таких, як ви!.. От, ви ту робили,  пізнали дещо робітників, може би, ви ліпше могли дібрати до себе таких людей, яких  мені треба? Я вам того дармо не схочу. А ще одно! Перша річ, розумівся, плата. Знаєте  самі, то вже не мулярська робота, такої самої плати, як досі, не можу вам дати.  — Ну, то розуміеся! — сказав Бенедьо. — Кравця а шевця не мож одним ліктем  міряти.  — Отож-то! А ще видите, як ту тепер у нас. Робітника напхалося, плату всюди  знижують, бо, розумівся, що мені за інтерес платити дорожче, коли я можу того самого  робітника мати за дешевшу плату? Але з вами — то інша річ, розумієте мене? Тож я  вам і тим другим, що будуть разом з вами робити в окремій коморі, обіцюю по  ринському денно, і то наперед прирікаю, що зниження ніякого вам не буде, ані  касієрного не маєте платити. Чи пристаєте на таке? Бенедьо стояв і надумувався.  — Волів би я, — сказав він'по хвилі, — щоби ви самі вибрали собі й прочих людей до  своєї окремої комори! А так, виберу я, а потому станеся щонебудь такого... Знаєте,  чоловік на чоловіці все може помилитися — ну, а на мні буде вся відповідь! А на роботу  і на плату нехай і так, я пристану.  — Ні, ні, — наставав Леон, — і товаришів собі доберіть! До прочої фабрикації  вистачуть які-будь люди, а ту треба вибрати. А ви їх ту ліпше можете знати, на кого  мож спуститися, аніж я або директор.  — Га, про мене, — сказав Бенедьо, — нехай буде й так. Постараюся дібрати трьох  людей, котрим мож буде завірити. А відколи зачинаєся робота?  — Зараз відзавтра. І то, вважайте, треба форсувати як мож найборше. Віск уже  замовлений. В окремій коморі будете й прасувати, і пакувати його.   Що се за штука така може бути? — думав сам собі Бенедьо, йдучи сумерком  бориславською улицею від Леона додому. — Вигадав новий спосіб фабрикації і боїться,  щоби робітники не видали його! Нібито робітник на тім розумієся? А впрочім,  побачимо, що то таке буде! А добре сталося! Ні з сего ні з того лучилася робота, та й  незлий заробок, — є при чім остатися в Бориславі й надалі, та й до каси все-таки і від  мене щотижня вплине хоть штири ринські. А Ще три — котрих би ту трьох вибрати?   Бенедьо довго думав над тим, котрих би трьох вибрати, але якось не міг зважитися.  Він постановив собі поговорити о тім з Матієм. Бенедьо рад був би вибрати всіх трьох із  побратимів, але Матій відраджував, боячися, щоби в разі чого се не звернуло на них  якого підозріння.  — І так, — говорив він, — жиди тепер перетривожені нашим збором. Певна річ, що  між робітниками найдуться деякі, котрі доповідять жидам, що і як ми радили. Ну, а  скоро так, то певна річ, що жиди зачнуть нас шпигувати, — то щоби, як така купа  побратимів робити буде разом, щоби се деяк не навело їх на який слід абощо.  Бенедьо відповів, що воно-то можлива річ, що жиди будуть відтепер шпигувати їх,  але він не впдить, чого б тут боятися, щоб не викрили побратимства, хоть би навіть  побратимів кілька робило при купі. Адже ж о ділах своїх вони не потребують говорити  наголос при чужих людях.  Впрочім, — додав Бенедьо, — не в тім головна річ, кого  вибрати, але в тім, щоби взяти тих із побратимів, котрі іменно тепер не мають роботи .  А таких якраз було два: Деркач і Прийдеволя. Отже, Бенедьо побіг шукати їх, щоби  замовити їх до фабрики Гаммершляга, а на третього вибрав собі одного чесного  ріпника, котрий хоть не належав до побратимства, але дуже живо зайнявся свіжо  піднесеною думкою робітницьких кас і котрого побратими жартом прозвали  Побігайком за його невтомиму рухливість і готовність бігати від ями до ями, чи то для  збирання складок, чи й так, для притягування щораз нових людей до робітницької  спілки.  А Леон Гаммершляг, згодивши Бенедя, накинув на себе легке пальто і вийшов на  улицю пройтися та розмовитися з деякими знакомими властивцями, котрі звичайно в  ту пору проходжувалися вулицею. Швпдко його окружила громадка жидів, стискаючії  його руки і желаючи йому щастя з нововибудованою фабрикою. Далі почалися розмови  про всякі біжучі діла, котрі найбільше занімали жидів-капіталістів. Звісна річ, поперед  усього почали деякі розпитувати Леона, як стоять такі й такі курси, чи не потребує ще  більше воску, як багато думає вироблювати тижнево парафіну в своїй фабриці, а коли у  всім тім цікавість їх була заспокоєна, зійшла бесіда на бориславські новини.  — Ох-ох-ох, Gott ьber die Welt! — сказав, важко зітхаючи, низький а грубезний жид,  Іцик Баух, один з дрібних властивців кількох ям. — Що ту у нас діється, що ту у нас  діється, то аж розказувати страшно! Ви не чули, пане Гаммершляг? Ох-ох-ох, бунтація,  та й годі! Чи я-то віддавна не казав: не давати тим поганцям, тим опришкам — фу-у! —  не давати їм такої високої платні, бо як собі розберуть, то будуть гадати — ох-ох-ох, —  що їм ще більше належиться! А тепер видите, самі видите, що по-моєму стало!  — Та що таке? Що за бунтація? — спитав недовірливо •Леон.  — Ох-ох-ох, Gott ьber die Welt! — сопів далі Іцик Баух. — Прийдеться швидко всім  чесним гешефтсманам утікати з Борислава, auf mane munes! Бунтуються робітники,  чимраз остріше ставляться до нас, а в неділю — ох-ох-ох — ми вже гадали, що то буде  наш послідній день, — фу-у! — що зараз кинуться різати! На толоці тілько їх зійшлося,  що тих круків на скітнику. Ми всі з переляку троха не померли. Ніхто, розуміється, не  поважився приступити, бо були би розірвали на кусники, — адже ж, знаєте, дикий  нарід! Ох-ох-ох, що вони там говорили між собою, того не знаємо і довідатися не мож. Я  питав своїх Банюсів — говорять:  Ми так собі, гагілки грали!  Брешуть, бестії! Ми  виділи добре э даху, що один виліз на камінь і довго щось говорив, а вони слухали-  слухали, а далі як загомонять:  Віват!..  Ох-охо-ох, страшні річі, страшні річі!  — Але ж я у всім тім не виджу нічого страшного, — сказав, гордо усміхаючись,  Леов. — Може, й направду гагілки грали.  — Ох, ні, ох, ні, — говорив далі Іцик Баух. — Уже я знаю, що ні! І повертали відтам  такі веселі, співаючи, а тепер між ними якісь змови, якісь складки. Gott ьber die Welt, —  буде лихо!  — Я все ще не виджу, — зачав було знов Леон, але другі жиди перебили його,  потверджуючи вповні слова Іцика Бауха і додаючи ще від себе богато подробиць. Треба  сказати в честь бориславським робітникам, що вони зразу добре порозуміли свою  справу і бодай по той час нікотрий з них не зрадив жидам, яка була ціль їх сходин і що  ураджено на їх раді. Впрочім, може бути, що й далеко не більша часть робітників чула  та розуміла все доразу, що й до чого було ураджено: ті, котрі розуміли, не висказували  сього жидам, а ті, що не розуміли, то й не могли їм багато цікавого сказати. То тільки  дізналися жиди, що між робітниками робляться якісь складки, що вони хотять самі  допомагати собі і що до всього того нарадив їх муляр Бенедьо Синиця!  — Бенедьо! Той, що у мене нафтарню мурував? — скрикнув зачудуваний Леон.  — Той сам.  — Складки? Помагати собі? Гм, я й не гадав, щоби у Бенедя було на тілько розуму.  Мулярський помічник, родився і виріс в Дрогобичі, — і відки він до всього того  прийшов?  — Е, чорт го там побери, відки прийшов, то прийшов! — зафучав Іцик Баух. — Але  як він сміє нам ту людей бунтувати? Післати до Дрогобича по шандарів, най в ланцюги  та шупасом відсиі  — Але прошу вас, панове, — сказав, зупиняючись, Леон, — я не розумію, чого се ви  так тривожитесь? Що в тім усім страшного? Я бував по Німеччині, там робітники всюди  сходяться, радяться, складаються, як їм захочеться, і ніхто їм того не боронить, і ніхто  того не лякається. Противно, розумні капіталісти ще й самі їх до того заохочу'ють. Там  кождий такий капіталіст як говорить до робітників, то раз у раз у нього на язиці  Selbsthilfe та й Selbsthilfe .  Помагайте самі собі, всяка постороння поміч для вас на ні  на що не здасться!  І гадаєте, що зле на тім виходять? Противно! Як робітники самі собі  помагають, то значить, що вже капіталіст не потребує їм помагати. Чи там окалічіє хто  на фабриці, заслабне, постаріється — Selbsthilfe! Най собі роблять складки, най собі  помагають самі, аби тілько ми їм не потребували помагати? А вже ми будемо  старатися, щоби їм роги не надто високі росли: скоро що троха зачнуть носитися бутно,  а ми цап — плату знижимо, і свищи тоді тонко, так, як ми хочемо!  Леон виговорив усю тоту бесіду з таким запалом внутрішнього переконання, що в  значній часті успокоїв і потішив своїх слухачів. Один тільки грубий червононосий Іцик  Баух недовірливо хитав головою, і коли Леон скінчив, він, важко відсапуючи, сказав:  — Ох-ох-ох! Коби-то воно так було, як ви кажете, пане Гаммершляг! Але я боюся,  що воно не так буде. Що нашого робітника, дикаря, бойка, рівняти до німецького! Де  нашому робітникові до якої розумної Selbsthilfe? Ох-ох-ох, Gott ьber die Welt! A якби він  Selbsthilfe порозумів так, що треба брати за ножі та різати жидів? Га?  Всі слухачі, не виключаючи й самого Леона, стрепенулися на ті зловіщі слова,  морозом подернуло у них за плечима. А до того в тій хвилі коло них перейшла з  гомоном юрба ріпників, з-поміж котрих, о цілу голову вищий від усіх, вистирчував  понурий Сень Басараб. Він грізно позирав на жидів, а особливо на Бауха, свого  принципала. Баухові від його погляду чогось недобре зробилося, і він замовк на хвилю,  поки юрба не перейшла.  — От, дивіть, які вони, — говорив він, коли ріпники пропали в темнім закаулку, —  дичина, та й годі! От той високий серед них — він у мене робить — чи не цілковитий  медвідь? Та ви тому лиш писніть слово Selbsthilfe, а він зараз возьме ніж та й-заріже  вас!  Але Леон, а за ним і другі жиди почали перечити Баухові. Вони тим живіше  перечили йому, чим більше самим було лячно, і, переконуючи його, що небезпеченства  нема ніякого, старалися, властиво, переконати о тім і себе самих.  Що то воно так зле  не є, — говорили вони. — Люд наш, хоть, може, незугарний і непривітливий на вид, не в  такий злий і кровожадний, як здається Баухові. І що случаї правдивої, порядної спілки і  у нас не рідкі, і людям тутешнім зовсім не чужі. І що коли б мало було прийти до яких   непорядків , то було би вже прийшло зараз по першім зборі. І що Бенедьо — чоловік  слабовитий і характеру лагідного. І що Леон зараз завтра поговорить з ним і  розпитається його о все, і що Бенедьо мусить йому все чисто розповісти, бо під певним  зглядом Бенедьо зобов'язаний йому, Леонові, до вдячності, і що наперед можна  впевнитися, що небезпеченство ніяке нікому не грозить.  — Ох-ох-ох, де більше язиків, там більше й мови! — говорив невмолимий Баух. —  Але я вам раджу: не вірте тим розбійникам, розбийте їх складки, а особливо знижіть їм  плату так, щоби, собака, один з другим не мав за що й продихати, то тоді їм і складок  усяких відхочеся!  — Еге-ге, будем видіти, чи відхочеся! — проворкотів крізь зуби Сень Басараб,  котрий поза кошари і плоти підповз ід тому місцю і, розуміючи добре жидівський  жаргон, котрим розмовляли жиди, підслухав усю тоту розмову. — Еге-ге, побачимо,  небораче, чи відхочеся! — воркотів він, здвигаючися на ноги з-за плоту, коли жиди  розійшлися. — Коби лиш тобі борше дечого другого не відхотілося!  І, розпустивши ноги, Сень поспішив до Матієвої хати, щоби там розповісти  побратимам о тім, як то жиди говорять о їх раді і що о ній знають.  На другий день рано перед роботою Леон здибався з Бенедьом уже в фабриці.  Бенедьо представив йому Деркача, Прийдеволю і Побігайка, яко вибраних до роботи в  окремій коморі. Леон тепер жалував трохи, що вчора поквапився дати Бенедьові тоту  поруку, бо був переконаний, що Бенедьо вибрав до того своїх одномисників! Він  починав навіть боятися, чи не підозріває дещо Бенедьо про його нечисту справку з  церезином, і для того наказав Шеффелеві, щоб і супротив тих вибраних робітників • був  якомога осторожний. Але що ж, назад цофатися з своїм словом було тепер запізно, тож  Леон, хоч і з замітною тривогою, рішив: що має торочитись, нехай торочиться. Треба  тільки розпитати Бенедя самого про цілу тоту річ.  От він, сказавши кілька слїв заохоти нововибраним робітникам, закликав Бенедя з  собою до окремої комори і прямо запитав його, що се був за збір у них і що він там  говорив робітникам. Він міркував собі, що коли у Бенедя що злого на думці, то таке  пряме питання оголомшить і змішав його. Але Бенедьо був уже відучора на се  приготований і, не показуючи й найменшого змішання, відповів, що позаяк деякі  робітники підняли були думку — запомагати одні других складками, то він радив їм  зробити у себе таку касу, яку мають по містах цехові ремісники для запомоги, і до  заряду тої каси запросити по рівній часті вибраних людей з ріпників і панів  предприємців. Леон ще дужче здивувався, почувши тоту мову від Бенедя, котрого він  уважав досі зовсім простим, ні о чім не думаючим робітником.  — Відки ж ви набралися такого розуму? — спитав Леон.  — Та що, прошу пана, — сказав Бенедьо, — у нас, у місті, так заведено, то я й тутка  так радив. Се не мій розум, куди мені!  Леон похвалив Бенедя за тоту раду і додав, що до заряду такою касою конче треба  вибрати кого з письменних предприємців, котрий би умів вести рахунки, і що треба  уложити статути тої каси і подати їх до затвердження намісництву. Додав навіть, що він  сам готов їм о такі статути постаратися, за що Бенедьо йому наперед подякував. На тім  вони й розійшлися. Бенедьові прикро було, що він мусив брехати перед Леоном, — але  що діяти, коли годі було інакше. А Леон відійшов радісний, почуваючи себе бог зна  яким лібералом, котрий ось, мовляв, заохочує робітників до дружності і самопомочі і  так безконечно вище стоїть над усіми тими  халатниками  бориславськими, котрі в  робітницькій самопомочі видять бунтацію та небезпеченство і зараз готові, мов ті  курята, ховатися під крила жандармів і поліції. Ні, пора і їм пізнати, як то йде в світі,  пора й Бориславові мати свій робітницький рух, — розуміється, легальний, смирний і  розумно керований робітницький рух! І за сим ліберальні думки Леона пішли гуляти в  далеку далечину, йому мріялося, що ось уже недалеко тото славне  збратання капіталу  з працею , що воно почнеться не відки, як імеяно від Борислава, і що в історії того  збратання, перірою і найважнішою, бо вихідною, точкою буде його розумна Г  ліберальна розмова з Бенедьом і заявлена в ній прихильність до нового робітницького  руху.  Так, так, — заключив він, уже колишучись в своїй легкій бричці на ресорах долі  бориславською улицею, — діла мої йдуть дуже добре!   XII  Ех, Готлібе, Готлібе! Чи знав ти, чи гадав ти, якого колоту наробить твій лист і твій  безумний поступок у голові твоєї матері!  Рифка була слаба. Се не була слабість тіла, бо тілом вона була здорова і сильна, —  се був якийсь дивовижний розстрій духу, якесь надмірне напруження, за котрим  слідували хвилі цілковитої бездушності і апатії. Вона ходила по покоях, мов сонна, не  виділа нічого і не займалася нічим, окрім свого сина. Він скалічений, він хорий! Може,  небезпечно? Може, коло нього нікого нема? Він умирає, мучиться! А вона, мати, котрій  над нього вема нічого дорожчого, вона не знає навіть, де він є і що з ним діється? Але ж  він не казав їй сього знати! Що він гадає з собою робити? Чи довго буде так  бурлакувати між чужими людьми, мов який сирота, в такій поганій, обідраній одежі?  Вона плакала, лютилася, рвала і дерла, що їй під руки попало, не можучи на всі ті  питання найти відповіді. Вона раз готова була— розповісти все Германові і бігти  шукати за ним по всім Дрогобичі, то знов на неї находила якась дика упертість, її уява  рисувала їй образи страшної муки і конання Готліба, з очей її лилися сльози, а п'ястуки  судорожно затискалися супроти кабінету мужа, і уста шептали:  Нехай гине, нехай  умирає, на злість сьому нелюдові, сьому тиранові! От так! От так!  Вона й забувала, що  цей нелюд і тиран не знав і не бачив нічого того і, бачилось, зовсім не турбувався про  Готліба. Вираз мертвого, безучасного супокою на його лиці несказанно лютив Рифку, і  вона старалась якомога рідше показуватись йому на очі. Вона найбільше сиділа  замкнена в своїм покої, перечитувала по сто разів Готлібові листи, але й вони вже не  могли втишити її неспокою і тривоги. Все їй обридло. Вона цілими годинами визирала  через вікно то в сад, то на гостинець, чи не йде коминарчук з листом. Але коминарчука  з листом не було, і Рифка з'їдалася сама в собі, згоряла тисячними суперечними  чуттями, не можучи на ні на що відважитися. Вона за тиждень такого несупокою  починала бути й справді хора.  — Що тобі таке, Рифко? — спитав її раз Герман при обіді. — Ти, бачу, хора?  — Хора! — відказала вона, не дивлячись на нього.  — То-то ж бо й є. Я виджу, що хора. Треба післати за лікарем.  — Не треба!  — Як то не треба? Чому не треба?  — Не поможе мені лікар!  — Не поможе? — дивувався Герман. — А хто ж поможе?  — Віддай мені мого сина! — відрізала Рифка. — Се тілько мені поможе!  Герман стиснув плечима і відійшов геть. За лікарем, звісна річ, не посилав. Аж ось  ледво-неледво по десяти днях Рифка діждалася вісті від сина. Коминарчук доти ходив  по улиці, доки вона не вихилилася через вікно: тоді він крізь вікно кинув їй з улиці до  хати Готлібову карточку. Готдіб ось що писав:   Вона мусить бути моя! Кажу вам раз назавсігди: мусить. Чи хоче, чи не хоче. А  впрочім, як може не хотіти, — адже я багатий, багатшого жениха не найде в цілім  краю. А я чую, що без неї не можу видержати. В сні і наяві все вона та й вона передо  мною. І не знаю навіть, як називається. Але що то значить, коли вона мені сподобалася!  І куди вона могла поїхати? Коби-м знав, зараз би-м поїхав за нею. Ага, я забув вам  сказати, що я в;ке здоров, принаймні натілько здоров, що можу ходити. Лажу весь день  по улиці напротив її дому, але пе важився ще й питати нікого, чий се дім і чия вона  донька. Завтра раненько прийде мій післанець: дайте йому дещо грошей для мене .  Грошей у Рифки було небагато. На другий день коминарчук справді прийшов, і то в  таку пору, коли Германа не було дома. Вона почала розпитувати його про сина, але  коминарчук нічого не знав, а тільки сказав, що має принести гроші, та й годі. Рифка  дала йому десять ринських — послідніх десять ринських, які у неї були, — і осталась  сама в покої, проклинаючи коминарчука, що не вдоволив її цікавості.  Звістка, що Готліб здоров і може вже ходити, врадувала її, але його надмірна і сліпа  любов почала її тривожити, їй нараз впало на думку, що ану ж но Готлібова дівчина —  християнка, то що тоді? Вона прецінь не схоче йти за жида, — і готов собі Готліб бог  знає що зробити, скоро не зможе її дістати. І в її роздражненім умі засіла тота догадка,  мов влізлива оса, і знов почала вона мучитись, і тривожитись, і ночі не спати, і  проклинати весь світ, мужа й себе. їй, не знати чому, бажалося, щоби Готліб узяв собі  яку-небудь бідненьку, робучу жидівочку з Лану, таку саму, якою була вона, коли  посватав її Герман, їй здавалось, що вона зненавиділа б його враз із його жінкою, коли  б тота жінка була з багатого дому. А між тим з Готлібових листів випливало  очевидячки, що дівчина, котру він уподобав, була багата, їздила повозами, мала багато  вбраних слуг, — і вже, вже звільна починала в Рифчиній душі зароджуватись против неї  якась сліпа і глуха ненависть.  Але найгіршої гризоти наробили Рифці гроші. По кількох днях, знов в Германовій  неприсутності, прийшов коминарчук з карточкою. В карточці було коротко і вузловито  написано ось що:   Грошей мені треба, багато грошей. Мушу вбратися по-людськи. Вона завтра  приїде. Мушу говорити з нею. Вже знаю чия. Передайте зараз хоть сто ринських .  Рифка аж затряслася, прочитавши ті слова. Знав чия, а не пише, не скаже їй! І мав  ж він серце лишати її в непевності? А ще сто ринських просить, — відки вона озьме сто  ринських? Герман від кількох днів щось дуже куцо держав її, не давав їй до рук ніяких  грошей, не лишав, як се давніше часом лучалося, ані цента в своїй шуфдяді, а все  замикав до великої залізної каси на три ключі, а ключі забирав з собою. Рифка й не  покмітила сього аж до сеї хвилі. Але тепер, коли син зажадав у неї такої суми, а вона не  найшла у себе й цента, розлютилася страшенно, кидалась з одного покою цо другого, з  одної шуфляди до другої, але ніде не могла найти нічого. Вона голосно кляла  нехланника-мужа, але прокляття не помагали нічого, і з кровавим серцем мусила  відправити коминарчука, кажучи йому, що грошей тепер не мав і що нехай прийде аж  завтра. Коминарчук похитав головою і пішов.  По його відході Рифка, мов безумна, бігала по покоях, тріскала меблями і  наповнювала цілий дім прокляттями та лайкою. За тою роботою застав її Герман.  — Жінко, а тобі що такого? — скрикнув він, ставши на порозі. — Ти вдуріла?  — Вдуріла! — скрикнула Рифка.  — Чого тобі треба? Чого кидаєшся?  — Грошей треба.  — Грошей? Нащо тобі грошей?  — Треба, та й годі.  — А багато?  — Багато. Двіста ринських! Герман усміхнувся.  — Що?  — Та що, збираєшся десь за волами йти, чи о? — сказав він.  — Не питайся, а давай гроші!  — А-в-бе-бе, а відки такий строгий наказ? У мене нема грошей на роздавки.  — Нема грошей! — скрикнула Рифка і визвірилася на нього. — Кому ти се говориш?  Зараз давай, бо біда буде! — І вона з піднятими кулаками наближувалася до нього.  Герман стиснув плечима і поступився назад.  — Вдуріла жінка! — проворкотів він півголосом. — Давай їй гроші, а не знати нащо.  Ти гадаєш, — сказав він до неї спокійним, переконуючим голосом, — що у мене гроші  лежать? У мене гроші в діло йдуть.  — Але мені треба, зараз, конче! — сказала Рифка.  — Нащо? Як тобі треба що купити, то скажи, — возьму на кредит, бо готових  грошей не маю.  — Не треба мені твого кредиту, а тілько готових грошей. Чуєш!  — Говори до гори, — відказав Герман і, не вдаючися з нею в дальшу бесіду, пішов  поквапно до свого кабінету, все озираючись назад себе, чи не біжить за ним Рифка з  піднятими кулаками. Прийшовши до кабінету, він зразу хотів замкнути двері на ключ,  але далі надумався, знаючи Рифчину натуру, і з легким, таємним усміхом засів коло  свого пульта і почав писати.  — Я знав, що воно так буде, — говорив він сам до себе, все ще таємниче  всміхаючись. — Але нехай! Тепер я не подамся і притисну її. Побачимо, хто з нас  дужчий!  По хвилі, важко дишучи, увійшла Рифка. Лице її мінилося: раз наливалося кров'ю,  мов буряк, то  знов блідло, мов полотно. Очі палали гарячковим жаром. Вона сіла.  — Скажи ти мені, бога ради, чого ти хочеш від мене? — спитав її Герман якмога  супокійним голосом,  — Грошей, — відповіла Рифка з упертістю божевільної.  — Нащо?  — Для сина, — сказала вона з притиском.  — Для якого сина?  — Для Готліба.  — Для Готліба? Але ж Готліба вже й на світі нема, — сказав Герман з уданим  зачудуванням.  — Волить тебе не бути на світі!  — Значиться, він живий! Ти знаєш, де він е? Де він, скажи мені? Чому не йде  додому?  — Не скажу.  — Чому ж не скажеш? Адже я все-таки отець, не з'їм його.  — Він боїться тебе і не хоче бути з тобою. . — А грошей моїх хоче? — сказав  уражений Герман.  Рифка на те ані слова.  — Знаєш же що, — сказав рішуче Герман. — Перекажи йому, коли знаєш, де він,  нехай вертається додому. Досить уже тої дурної комедії. Доки не верне, то ані цента не  дістане ані від мене, ані від тебе!  — Але ж він готов собі що зробити! — скрикнула Рифка голосом розпуки.  — Не бійся! Так собі зробить, як у Львові втопився. Гадає, що мене грозьбами  своїми переломить. Ні! Раз я подався, — тепер годі.  — Але він готов утекти в світ, готов наробити тобі якого лиха.  — Хе-хе-хе, — сказав насмішливо Герман, — в світ без грошей не втече, а впрочім...  Слухай, Рифко, щоб ти не робила собі ніякої гризоти за те. що, мов, отеє ти розповіла  мені за нього. Я знаю, він тобі заказав, і я не налягав на тебе. Але я давно вже знаю ее,  знаю, де він жиє і що робить, усе знаю. І щастя його, що я се знаю, а то були б шандарі  давно вже всадили його до цюпи і були б шупасом повели його до Львова. Розумієш?  Щастя його, що той жид, вугляр, з котрим він приїхав зо Львова і у котрого мешкає, що  він зараз, скоро я приїхав, розповів мені все дочиста. А тепер слухай! Я до нього не  буду втикатися, ловити його не піду, бо він, впрочім, в моїх руках. Перекажи йому, най  вертає додому, то все буде добре. А як не хоче, то — мусить. Шандарі пильнують його,  не дадуть му нікуди рушитися з Дрогобича. Грошей не дістане, перекажи му се через  того злодіякоминарчука, що тобі доносить пошту від нього. Я його давно маю на оці,  най і то знає. І на тім конець!  Герман встав з крісла. Рифка зразу сиділа, оглушена тими словами свого мужа.  Вона тремтіла всім тілом, їй дух запирало так, що вона ледвеледве дихала, а вкінці,  коли Герман встав, вона нараз розляглася страшним спазматичним реготом, котрий,  мов грохіт грому, залунав по широких, пустих покоях. По хвилі і сміх раптом урвався, і  Рифка грепнулась з крісла і почала в страшних судорогах кидати собою по підлозі.  — Господи, розв'яжи мене з нею! — проворкотів Герман і побіг до кухні, щоб ішли  слуги відтирати паню. Сам він не вертався вже до покою, а, взявши пальто і капелюх,  пішов у місто по своїм ділам. Не пора йому було тепер заніматися домашніми  гризотами, коли його нові, великі плани чимраз ближче наближалися до свого  осущення. Ван-Гехт писав до нього з Відня, що прилади для виробу церезину вже готові  і фабрикант жде тільки від нього звістки, коли й куди їх вислати. Германові не хотілося  для фабрикації церезину будувати нову фабрику,  він волів в своїй старій обширній  нафтарні коло Дрогобича відступити одну часть на нову фабрикацію. Треба було  оглянути місце і забудовання, котрі би відповідали тому планові, який списав Ван-Гехт,  — треба було випорожнювати, перебудовувати, домуровувати і вичищувати, — і Герман  пильно сам надзирав за роботою. Аж ось усе вже було готове, і він написав ВанГехтові,  щоб якмога швидше прислав машини і сам приїздив. Так само чимало заходу було і з  великою  Спілкою визискування земного воску , з котрою Герман у Відні заключив  контракт на достачення величезної маси сирого земного воску. Правда,  Спілка  визискування  не дала ще на карб того контракту Германові ані цента і мала заплатити  йому все разом аж по достаченні всього воску, — та все-таки на карб того контракту   Спілка  випустила вже множество акцій і старалася при помочі реклами  вишрібовувати їх курс чимраз вище. Акції йшли дуже добре, і тепер, в середині літа,   Спілка  надумалась, що прецінь треба щось зробити в Бориславі. А надумалась вона  зробити ось що: заложити в Дрогобичі велику контору, в котрій би повномочні  Спілки   наглядати за контрактами, докопували виплат і старалися о нові зв'язки і о нові  джерела доходу для  Спілки . Звісна річ, заложення контори, плата повномочним і  різним урядникам — усе те обійшлось недешево і принаймні три рази дорожче, аніж би  могло було обійтись при розумнім веденні діл. Але що се значило!  Спілка  визискування  прийнялась живо розтрублювати по світу про се своє діло, величаючи  його — як не знати який подвиг, — і знов акції  Спілки  підскочили вгору. Герман  пильно крутився коло  Спілки , пильно придивлявся всім поступкам повномочних і  потаємно дуже похитував головою на всю тоту роботу.  Ні, ні, — говорив він сам до  себе, — довго вони не видержать з такою роботою! Нехай собі їх акції стоять як хочуть  добре, я їх купувати не буду ані зв'язуватися з ними не хочу! От дурницю зробив, що  заключив з ними такий величезний контракт, а задатку ніякого не взяв. Правда, хоч би  тота блискуча банька і пукла перед зреалізованням мойого контракту, то страти для  мене не буде, бо віск все-таки у мене останеться. Але, розуміється, коли б вони  насамперед мені заплатили, а відтак пукли, то се було би ліпше. Та й то треба собі  вимовити виразно, щоб виплачували готовими грішми, а не своїми акціями!  Герман,  значиться, уважав згори  Спілку визискування  предприємством  дутим ,  ошуканським, хоть не можна сказати, щоб іменно він загадав ошукати предприємство.  Його контракт був цілком чистий і реальний, і він від самого приїзду з Відня сейчас  принатужив усі сили свойого капіталу, щоби постачити всю величезну масу воску  якнайшвидше, перед контрактовим терміном, боячися, щоб предприємство ще до того  часу через нерозум та шахрайство своїх основателів і повномочних не лопнуло. Він  наняв майже три рази більше робітників до ям, ніж їх наймав досі, відновив роботу в  вісімдесяти ямах, в котрих досі через кілька літ уже не йшла робота задля різних  недогідностей грунту, — і справді, багато з тих відновлених ям тепер оправдало всі  давні надії. Робота йшла пудами і коштувала далеко менше, ніж інших літ, бо голод  зігнав тепер далеко більше людей на панщину до Борислава, голод же і підганяв їх до  роботи немилосердно, а Герман пильно і правильно знижував та знижував робітницьку  плату, не дбаючи на крики, сльози і прокляття. Робота йшла пудами, магазини  Германові наповнювалися великими брилами воску, і Герман тремтів з нетерплячки,  чи скоро буде їх повне, контрактом означене число. Тоді  Спілка  буде мусила зараз  перейняти віск на себе, йому відразу вповні виплатити всі гроші, а відтак, думав  Герман, нехай собі й голову зломить! А між тим, поки Герман укладав свої плани та  турбувався про уладження фабрики церезину, поки слуяїниці в його домі відтирали  Рифку, що кидалася і розбивалася по підлозі в страшних судорогах, — Готліб, в брудній  вуглярській сорзчці,— весь обмурзаний, ждав нетерпеливо в маленькій і брудній  вуглярській пюпі на прихід коминарчука з грішми. З тим коминарчуком він  познакомився по сусідству і поєднав його, щоб за добру плату переносив йому вісті до  матері і від неї. Ось він увійшов до хати, і Готліб поквапно обернувся до нього.  — А що? — спитав він.  — Нічо, — відказав коминарчук.  — Як то нічо? Не дали?  — Не дали, — казали: завтра буде.  — Прокляте завтра! — проворкотів гнівно Готліб. — Мені нині треба!  — Що ж діяти? Казали: нема.  З тим коминарчук вийшов. Готліб, мов біснуватий, зачав бігати по хаті, розмахуючи  руками і воркотячи сам до себе уривані слова:  Я ту завтра маю з нею бачитись і мушу  бачитись, а ту ось що! Нема! Як сміє не бути? Хіба вже і мати супротив мене, не хоче  дати? О, в такім разі, в такім разі...  — і він затиснутими кулаками погрозив до дверей.  Його нам'єтність, сліпа і бурлива, як ціла його вдача, несподівано і нагло виросла до  надзвичайної силп, і під її проводом він готов був зробити все, що йому підшепнула  перша-ліпша хвиля, без розваги і розсудку.   А може, — думав він далі, — може, він дізнався? Може, се його справка... навмисне  не дає мамі грошей, щоб вона мені не передала?.. О, се може бути, — я знаю, який він  захланний на ті гроші!.. Але ні, ні, се не може бути! Він думає, що мене нема, він якби  знав, зараз би старався мене загнати додому, як загублену скотину. Але чекай собі  троха! Тоді верну, як мені схочеться, помучся троха!   Бідний Готліб! Він і справді гадав собі, що Герман не знати як мучиться його  неприсутністю!  Але дарма було Готлібові лютитись і грозити — все те не могло наповнити його  кишені грішми. Думки його поволі чи по неволі мусили вспокоїтися і перейти на другі  предмети, а іменно — на предмет його любові. Вчора доперва він дізнався від слуги її  батька, котрого прислідив в недалекім шинку і з котрим при келишку горілки зав'язав  знакомство, що отець її — дуже велика— риба, один з перших багачів в Бориславі і в  Дрогобичі, що перед двома літами заїхав сюди з Відня, будує великий і пишний дім,  називається Леон Гаммершляг, удовець, і має тільки одну доньку — Фанні. Донька  тепер поїхала чогось до Львова, але завтра має вернутись. Дівчина дуже добра, лагідна  і ладна, і отець також дуже добрий панище. Оповідання тото дуже врадувало Готліба.   Значиться, вона рівна мені, може бути моя — мусить бути моя!  — се було все, що  приходило йому на думку, але й сього було досить, щоби зробити його щасливим. З  нетерплячкою дожидав він того завтра, щоби побачити її. Зразу він думав справити собі  одіж, відповідну до його стану, щоби показатись їй в якнайкориснішім світлі. Але тут  нараз прийшла несподівана перешкода — мати не дала грошей. Приходилось  зустрічати її в поганім вуглярськім шматті, котре Готлібові ніколи не було так  ненависне, як іменно нині.  Скоро світ Готліб узяв у кишеню трохи хліба і побіг за місто, аж геть по конець  Задвірного передмістя, на Стрийський гостинець, котрим мала над'їхати Фанні.  Залізниці ще тоді не було. Тут, засівши край дороги в тіні густої рябини, він встромив  очі в запорошений гостинець, що прямою сірою пасмугою простягся перед його очима  далеко-далеко і тонув в невеличкім ліску на узгір'ї. Гостинцем волоклися, піднімаючи  невеличкі тумани пороху, жидівські будки, накриті рогожею і напаковані пасажирами,  мужицькі драбинні вози, худоба, гнана ва торг до Стрия, — але не видно було  блискучого повозу, запряженого парою огнистих гніданів, в котрім мала над'їхати  Фанні. Готліб з упертістю дикого індіанина на муках сидів під рябиною, встромивши очі  в гостинець. Вже Сонце геть-геть піднялося і почало немилосердно пекти його косим  промінням в лице і в руки, — він не чув сього. Люди їхали і йшли повз нього широким  шляхом, гуторили, гейкали, сміялися та позирали на вуглярчука, вдивленого в одну  точку, мов безумний. Жандарм, з блискучим багнетом, нап'ятим поверх люфи гвера, з  плащем, звиненим в обарінок на плечах, весь облитий потом і припалий порохом,  пройшов також повз нього, женучи перед собою закутого в ланцюги якогось  напівголого, закровавленого чоловіка; він пильно позирнув на Готліба, здвигнув  плечима, сплюнув і пішов далі. Готліб нічого сього не бачив.  Аж ось нараз із далекого ліска, мов чорна стріла, вилетіла бричка і живо котилася  до Дрогобича. Чим ближче вона наближувалася, тим більше прояснювалося Готлібове  лице. Так, він пізнав її! Се була вона, Фанні! Він зірвався на ноги з свого місця і скочив  на гостинець, щоб спішити за бричкою до міста, коли вона з ним порівняється. Коли  побачив виразно Фанні в повозі, лице його ціле облилося кров'ю, і серце зачало битися  так живо, що йому аж дух заперло в груді. Але й Фанні, побачившії його, мабуть,  пізнала того самого вуглярчука, що так безумно кинувся був до її повозу і такого  набавив її страху. Безумно відважна, сліпа гарячість часом — а може, й завсіди, —  подобається женщинам, наводить їх на думку о сліпім, безграничнім прив'язанні і  посвяченні. І коли вперед Фанні не могла вияснити собі причини того безумного  поступка якогось брудного вуглярчука, то тепер, побачивши, що він ждав на неї аж за  містом, на спеці і в поросі, побачивши, як він запаленівся, увидівши її, як чемно і  тривожно поклонився їй, мов перепрошував за своє колишнє безумство, — побачивши  все те, вона погадала собі:  А що, може, сей півголовок закохався в мні?  Вона іменно  ужила в думці назви  півголовок , бо який же розум для якого-небудь обідраного  вуглярчука — залюбитися в одиначці-доньці такого багача, кидатися і калічитися о її  бричку, визирати її з дороги?.. Але про все те їй не була неприємна така безумно-  страсна любов, і хоть вона далека була — полюбити його за се, але все-таки почула до  нього якусь симпатію, яку можна мати для півголовка, для песика.  Ану, — погадала  собі, — зачну з ним говорити, чого він хоче. До міста ще й так далеко, на гостинці  пусто, ніхто не побачить . І вона казала візникові їхати звільна. Готліб, почувши той  наказ, — аж увесь затрясся: він почув, що се для нього такий згляд, і сейчас порівнявся  з бричкою. Фанні, побачивши його, відсунула віконце і вихилила голову.  — Чого тобі треба? — спитала вона несміло, видячи, що Готліб знов зняв шапку і з  виразом німого подиву наближається до неї. Вона заговорила польською мовою,  думаючи, що се християнин.  — Хочу на тебе подивитися! — відповів сміло по-жидівськи Готліб.  — А хто тобі сказав, що я жидівка? — спитала Фанні, всміхнувшись, також  жидівською мовою.  — Я знаю се.  — То, може, й знаєш, що я за одна?  — Знаю.  — То, певно, знаєш, що тобі недобре на мене задивлюватися, — сказала вона гордо.  — А чому не питаєш, що я за один? — сказав гордо Готліб.  — Овва, не треба й питати, сама одіж каже.  — Ні, не каже! Бреше одіж! А ти спитай!  — Ну, хто ж ти такий?  — Я такий, що мені не зашкодить задивитися на тебе.  — Хтіла би-м вірити, та якось не можу.  — Я тебе переконаю. Де можу тя побачити?  — Коли знаєш, що я за одна, то, певно, й знаєш. де я мешкаю. Там мене побачиш.  І за сим вона знов засунула віконце, дала знак візникові, коні погнали, затуркотіла  горі передмістям бричка, і туман куряви закрив перед Готлібовими очима чудну появу.   Смішний хлопак, — думала собі Фанні, — але півголовок, чистий півголовок! Що  він розуміє під тим:  бреше одіж ? Хіба ж він не вуглярчук? Ну, але коли ні, то хто ж він  такий? Півголовок, півголовок, та й годі!    Пречудна дівчина, — думав сам собі Готліб, — а яка гарна, а яка чемна! І з  простим вуглярчуком заговорила! Але що вона розуміла під тим:  дома мене побачиш!  Чи се значить: приходь? Ех, коби мені убратися в що по-людськи! Ну, але треба  старатися!   З такими думками Готліб поплентався до своєї вуглярської нори.  XIII  Минуло кілька неділь. Цілковита, несподівана тиша настала в Бориславі. Жиди,  котрих недавні грізні рухи робітників чимало-таки були налякали, тепер зовсім збилися  з пантелику, не знали, на яку ступити і що о тім думати. Правда, були між ними такі,  котрі сміялися з цілого наглого руху і наглого втишення, твердили, що вже по всьому,  що гої так, як пустий вітер: пошумлять, пошумлять, а дощу не наженуть, і що тепер,  коли вони знов зробилися м'які та податливі, пора знов надавити на них твердою  рукою, пора вигнати у них охоту до всякої буйності.  Гой лиш печениіі добрий! —  говорили вони. — Ти йому дай полегкість, а він собі подумає, що се йому так і  належиться, і буде собі чимраз більше розбирати, як той кіт на решеті . Тільки в  ненастаннім притиску, в ненастанній погрозі привчиться він до послуху, до покірності,  до пильності та точності, станеться він, як любив говорити Леон Гаммершляг,   чоловіком, спосібним до вищої культури . І всі бориславські предприємці згодилися на  те, що тепер, коли розбурхана хвиля робітницького руху раптом притихла, треба з  подвійною силою надавити на непокірних, — хоть не всі предприємці годилися на той  погляд, що хвиля тота після наглої бурі зовсім і оконечно утихла, уляглась,  успокоїлась. Ні, деякі, а особливо Іцик Баух, уперто обставали при тім, що се  заманлива, поверхня тиша, тиша перед страшною бурею, що іменно тої тиші і тої уданої  покірності треба їм найдужче лякатися, бо се знак, що бунт робітницький, будь він  який-будь, уложений і сильно зорганізований, і робітники, без сумніву, оружаться до  нього, а тільки таємність і безшумність їх починань свідчать о тім, що вони щось  поганого мають на думці і що роблять се систематично, порядно і ненастанно. І всюди,  де тільки зійшлися предприємці: чи то на вулиці случайно, чи то де в світлиці на яку  нараду, всюди Іцик Баух не переставав остерігати товаришів о небезпеченстві, не  переставав намовляти їх до того, щоб удалися до староства в Дрогобичі і просили о  зарядження острого слідства або хоч о прислання сильного постерунку жандармерії на  побут до Борислава. І хоть в основі ніхто нічого не мав против того, хоть усякий, певно,  й рад би був мати в кождій хвилі на свої услуги жандармерію для охорони перед своїми  власними робітниками і для затвердження всіх роблених їм кривд урядовою печаттю, —  але на подання соборної просьби якось не могли зібратися. Чи то пора така була гаряча  та обезсилююча, чи то звичайна у наших людей — будь вони жиди чи християни —  недостача ініціативи в ділах громадських, в ділах, виходячих поза обсяг вдиничних,  приватних інтересів, чи, може, переконання, голосно висказане Леоном, що прецінь  уряд сам повинен дбати о безпеченство предприємців в Бориславі, бо на те він і є  поставлений, — досить, що бориславські жиди сим разом якось не здобулися на те, щоб  удатися до власті, а навіть щоб донести їй о тім, що знали про недавній робітницький  рух. А ще ж, безперечно, й нагле втишення того руху відняло у них пряму причину до  такого кроку. О чім доносити до власті? Що має тота власть слідити? Що перед  кількома неділями показувалися непокоячі об'яви якогось робітницького руху, котрі  швидко щезли? Чому ж не донесено о них впору? Так ціле те діло й зам'ялося, поки  несподіваний і досить таємничий случай не розбудив жидів з їх оспалості, мов наглий  грохіт грому з невеличкої темнявої хмарочки. Не треба, бачиться, й казати, що цілий  той наглий поворот від шуму до тиші і покірності був ділом наших побратимів, піднятим  іменно в тій цілі, щоб змилити і ослабити чуйність та підозріння жидів. Бесіда Іцка  Бауха, котру почув був Сень Басараб, переконала побратимів, що жиди можуть їм  багато зашкодити, ба й розбити при помочі начальства все діло, коли воно буде вестися  так, як досі, явно та шумно. От вони й почали уговорювати всіх — притихнути до пори,  податися, придавити в собі бурливі чуття гніву і радості, поки не прийде пора.  Великого труду стоїло се побратимів, поки їм удалося штучно притишити бурю і  держати її немовби на припоні, щоб вона де-небудь за першим товчком не вибухла  перед часом. Великого труду стоїло се і держало їх в ненастанній боязні, що ось-ось  може вибухнути щонебудь таке, що жидам не пошкодить, а робітників зрадить і розіб'є.  Тільки один був спосіб гамувати людей, а іменно той, що побратими обіцювали їм, що  таким способом скорше прийде  пора . Але як небезпечні і двосічні були тоті обіцянки,  се дуже добре знали побратими. Адже ж такими обіцянками вони прямо готовили  невдачу свойому діяу. Бо відки ж вони візьмуть средства зачати змову справді так  швидко, як би сього бажалося терплячому народові? Грошей досі вплило звиш вісімсот  ринських до головної каси, — вкладки поки що плили ще правильно, але жиди почали  наново і ще тугіше давити, ніж попереду, і треба було надіятися, що вкладок швидко  омаліє і що в часткових касах буде мусила лишатися більша часть грошей на запомоги  для потребуючих, хорих і безробітних. А в такий спосіб кільки-то ще місяців потягне,  поки набереться потрібна сума! А коли так, то й замірена війна не зможе початися  швидко, і робітники почнуть сумніватися о своїй силі, і запал їх остине, і все пропаде.  Або коли ні, то роздражнений народ вибухне завчасно, вибухне без ладу і без певної  цілі, протратить силу дарма, а замірене діло все-таки пропаде.  А вже сли кого мучили і гризли такі думки, то, певно, найбільше Бенедя. Адже ж  діло се — то було його кровне діло, вистрадане тисячними муками і трудами, оповите в  блискуче проміння надії. Адже ж в тім ділі — він чув се виразно — лежало тепер все  його серце, всі його сили, все його життя. Він не знав, не бачив нічого поза ним, і  случай невдачі сього діла йому показувався рівнозначучим з його власною смертю. Не  диво затим, що коли тепер, при виповненні його замислів, чимраз нові трудності  почали насуватися, Бенедьо днями і ночами об однім тільки й думав: як їх побороти або  обминути, позеленів і похудів до решти і не раз довго-довго ночами, мов сновида, ходив  по Бориславі, сумний, понурий, мовчазливий, і тільки час від часу важко зітхав,  позираючи в темне, непривітне небо. А трудності бовдурилися чимраз вище, і Бенедьо  чув, що йому починає неставати сили, що голова його — мов довбнею прибита, мозок —  мов омертвілий, не здужав вже з давньою сплою працювати, не може напасти на  ніякий щасливий слід.  Отак дождався Бенедьо знов того вечора, коли в Матієвій хатині зійшлися  побратими на нараду. Що діяти? Народ нетерпиться. Чому не дають знаку, чому не  зачинають, чому нічого не роблять? Люди починають опускати руки. Вкладки  починають впливати слабше, жиди знов вменшили плату ще й проти давнього. Голод  по селах трохи перестав, але жнива такі вбогі, яких ще не тямили люди від тісних років:  рідко кому вистачить свого на прожиток до великого посту, більша половина ледве  дотягне й до покрови. Народ швидко ще дужче почне пертися до Борислава, ніж досі.  Коли б що зачинати, то тепер найліпше, бо тепер ще найлегше стримати людей по  селах, щоб не йшли до Борислава, ба навіть можна би більшу половину з Борислава  виправити на села на яких два-три тижні, щоби тут тим легше було держатися без  роботи. А тут грошей нема на тілько — в тім біда! Коли побратими договорилися до  того  сука , то всі стали і понурили голови, не знаючи, що на то порадити. Мертвецька  тиша залягла хатину, тільки нерівний, тривожний віддих тих дванадцяти людей  роздавався між низькими, покривленими стінами хатини. Довго тривала мовчанка.  — Га, дійся воля божа, — скрикнув нараз Сень Басараб, — не журіться, я тому  зараджу!  Той голос, тота нагла рішучість серед загальної тиші і безсильності вразили всіх  побратимів, мов наглий вистріл з рушниці. Всі зірвалися і обернулися до Сеня, що  сидів, як звичайно, на стільчику коло порога з люлькою в зубах.  — Ти зарадиш? — запитали всі в один голос.  — Я зараджу.  — Але як?  — То моє діло. Не допитуйте нічого, тілько розходіться. А завтра о тім часі будьте  тутка, будете видіти!  І більше не сказав нічого, і ніхто його не допитував більше, хоть у всіх, а особливо у  Бенедя, на серці залягла якась тривога, якась холодна біль. Але ніхто не сказав нічого,  і побратими розійшлися.  Сень Басараб, коли вийшли на вулицю, взяв за руку Прийдеволю і шепнув до нього:  — Підеш зо мною?  — Піду, — сказав парубок, хоть рука його, не знати чого, тремтіла.  — Будеш робити, що я скажу?  — Буду, — сказав знов парубок, але непевним, мов недобровільним голосом.  — Ні, ти не лякайся, — вважав конечним успокоїти його Сень, — страшного нічо  нема в тім, що я задумав. Тілько сміло і живо, а все буде добре!  — Не пендич, а кажи, що робити, — перебив йому Прийдеволя. — Адже знаєш, що  мені все одно!  Ніч була вже досить пізня. Майже у всіх хатах, окрім шинків, світло не світилося, і  вулиця бориславська була зовсім темна. Наші оба побратими йшли мовчки горі улицею.  Сень пильно глядів по вікнах. Дійшли вже на середину Борислава, де доми були трохи  оглядніші, помальовані то жовтою, то синьою, то зеленою краскою, з заслонами на  широких вікнах і з мосяжними клямками при дубових дверях, з ганочками або й без  ганочків, а перед кількома були навіть малесенькі за штахетами огородці з  нужденними цвітами. Тут жили бориславські  головачі  та  тузи  — головні  предприємці. Насередині, найкращий з усіх, стояв домої; Германа Гольдкремера,  критий бляхою і нині зовсім пустий, бо Герман рідко коли ночував у Бориславі. Побіч  нього, трохи віддалік від решти, стояв другий, не такий гарний і далеко не такий  огрядний домок — Іцка Бауха. В однім його вікні було ще світло, — очевидно, що Іцик  мусив ще не спати, бо вікно було іменно з його кабінету.  Сень Басараб знав сей домок. Він довгий час робив в Іцкових ямах і не раз тут  приходив за виплатою. Він знав, що, крім одної старої жидівкислужниці і Іцка самого,  не було нікого в тім домі і що жидівка, певно, вже спить в кухні. Сього тільки йому й  треба було. Він шарпнув за собою Прийдеволю, і коло найближчої ями оба обмастили  собі лиця чорною кип'ячкою так, що їх лиць зовсім не можна було пізнати.  — Ходи за мною і не кажи ані слова, а роби, що я скажу, — шепнув Сень, і вони  пішли. Осторожно підповзли вони до одних, далі до других дверей дому. але двері були  позамикані. Се зовсім не знеохотило Сеня, і він почав осмотрювати вікна. Тихе  псикнення дало знати Прийдеволі, що він найшов, чого шукав. Справді, одна кватирка  в кухоннім вікні була незащеплена і легко далася створити. Сень встромив через неї  руку, повідсував засувки і отворив вікно. Влізли до кухні. Кругом тихо було, як в гробі,  тільки сонне сапання служниці чути було з-за печі. Побратими на пальцях пішли до  дверей. Кухонні двері були незаперті, і вони вийшли до сіней. Сень намацав двері до  Іцкового кабінету і хотів поглянути в дірку від ключа, але побачив, що в дірці був ключ.  Потрібував тихенько покрутити клямку — і переконався, що двері були замкнені. Але  Сень і тут недовго надумувався. Шепнувши кілька слів Прийдеволі, він голосно  потермосив клямкою і запищав хриплим бабським голосом, подібним до голосу старої  служниці:  — Herr, Herr, цffnen Sie!  — Wus is? — дався чути внутрі грубий голос Іцка, затим важкий скрип черевиків, а  вкінці брязк ключа, що відчинив замкову пружину. Двері тихо відчинилися, потік  світла линув з кабінету до темних сіней, і в тій хвилі два хлопи, зачорнені, як чорти,  кинулися на Іцка і заткали йому рот, заким ще встиг крикнути. Впрочім, хто знає, чи  сього й було треба. Несподіваний напад так налякав Іцка, що той як був з  простягнутими руками і запитуючим, глупим виразом лиця, так-таки в тім положенні і  задеревів, а тільки кліпання вибалушених сірих очей давало знати, що се не бездушна  брила м'яса і товщу, але якась живина.  — Wie geht's, Herr, wie geht's? — пищав Сень усе ще бабським голосом. — Не бійся,  небоже, ми тобі не хочемо нічого злого зробити, ні! Ми ще не правдиві чорти, що  мають прийти по твою душу, ми тілько прийшли визичити від тебе троха грошей!  Іцик не пручався, не кричав, не стогнав, а все ще стояв так, як в першій хвилі,  одубілий, непритомний, а затканим шматою ротом, важко дишучи ніздрями. Товариші  взяли його за плечі, завели до крісла і посадили.  — Держи ж його добре і не дай кричати! — пропищав Сень до Прийдеволі. — А  скоро би що-небудь — задуси! А я тим часом пообзираю его хатину!  Але Сенева погроза була даремна. Іцик не рушався і, мов безвладний труп, дав  Прийдеволі зв'язати собі хусткою руки на плечах. А Сень між тим, все збоку зиркаючи  на Іцка, почав озиратися по хаті. Очевидно, Іцик робив обрахунки, бо на бюрку перед  ним лежала велика книжка, а побіч бюрка стояла створена невеличка залізна каса.  Сень поквапно сягнув до неї і почав винімати порядно поскладані пачки банкнотів. В  тій хвилі з грудей Іцка перший раз видобувся якийсь глухий, глибокий звук, мов  посліднв стогнання підрізаного вола.  — Мовчи, бо смерть твоя! — пискнув Сень і порався далі коло каси. Він робив се  зовсім спокійно і шептом числив купки банкнотів, поперев'язуваних вузькими  папірцями, котрі винімав з каси і клав собі за пазуху. Банкноти були по ринському, а з  грубості купки Сень догадувався, що в одній купці мусило бути сто' штук. Він нарахував  уже тридцять таких купок.  — Досить, пора нам іти! — шепнув він до Прийдеволі. Оба зирнули на Іцка. Він усе  ще дихав ніздрями, але його грубе, одуте лице страшно почервоніло і вибалушені очі  стояли на мірі з якимось глупим, запитуючим виразом.  — Мовчи, бо смерть твоя! — шепнув йому до уха Сень, між тим коли Прийдеволя  розв'язав його руки. Руки були холодні і звисли, мов неживі; Прийдеволя підняв їх і  опер о бюрко. За тим Сень шепнув до Прийдеволі:  — Я піду наперед, а коли почуєш свист на улиці, то вийми му з рота шмату і втікай!  По тім Сень осторожно вийшов. Прийдеволя думав, що Іцик почне пручатися і  кричати, і готов був у крайнім разі задавити його. Він стояв над Іцком блідий,  тремтячий, збурений до дна душі, — але Іцик, мов і не знав, і не розумів нічого, сидів  на своїм кріслі з витріщеними очима та дихав, посвистуючи носовими дірками. Вже й  повіками не кліпав.  Аж ось дапся чути легенький свист під вікном. Тремтячою судорожно рукою виняв  Прийдеволя Іцкові шмату з рота, певний, що в тій хвилі розляжеться страшенний крик і  розбудить цілий Борислав, певний, що в тій хвилі впадуть товпи народа до сеї тихої  хати, зловлять його, і зв'яжуть, і поб'ють, і поведуть вулицями, і вкинуть бог зна в яку  підземну яму, і що се послідня хвиля його вольного життя. Але ні. Іцик і оком не  змигнув. Він зачав дихати свобідніше, але й чимраз повільніше, та й тільки всього.  Прийдеволя стояв ще хвилю над ним, не розуміючи, що се такого діється, і коли б не  виразне голосне сапання, він був би думав, що Іцик неживий. Але коли почув другий  свист під вікном, то покинув Іцка і тихо вийшов зо світлиці.  Та ні, — подумав собі, —  треба погасити світло!  І ще раз вернувся, запер касу, з котрої Сень набрав грошей,  підняв шмату, котрою був затканий Іцків рот, погасив світло і, виходячи, позапирав  двері, защепив кухонне вікно, крізь котре виліз надвір, і свиснув стиха на Сеня.  — Ну, що? — спитав Сень.  — Нічо, — відказав Прийдеволя. — Сидить, не рушаєсь.  — Може, задусився?  — Ні, дихає.  — Гм, мусив так дуже перепудитися. Ну, про мене, нехай му завтра відливають  переполох! А нам пора йти спати! Тридцять пачок маємо, — се, чень, вистане! А лице  зараз теплою водою і милом — ані знаку не буде. Ну, що то скаже завтра Іцко, як  протверезиться! Тепер уже певно, що сам побігне по шандарів!  Але Іцкові було не до шандарів. Чорна пітьма залягла його кабінет і мертва тиша.  Він усе ще сидів на кріслі, з руками, опертими на біорі, з очима вибалушеними, але  давно вже не чути було його важкого сапання. Так застало його й ранішнє сонце, коли  визирнуло з-понад чорних бориславських дахів і крізь вікно заглянуло йому в мертві,  скляні очі. Так застала його й служниця, так застав його й цирулик, і другі знакомі, що  на її крик позбігалися, і ніхто не знав, що се таке з ним зробилося. Цирулик говорив,  що Іцка  шляк трафив , бо на тілі його не було ніяких найменших слідів насилля, одіж  була в порядку і ніщо не свідчило о якім-небудь нападі. Служниця, правда, говорила  ііро якийсь шелест, про якесь ступання вночі і чула, як пан відмикав двері, але все те  говорила вона дуже непевно і неясно, не знаючи, чи се був сон, чи дійсна ява. Далі  прийшов і уряд громадський, зревізовано весь дім і все доокола, але нічого підозреного  не найдено. Отворено касу: в касі були гроші і цінні папери. Правда, коли зведено  докупи рахунки, над котрими вчора ще сидів небіжчик, то показалося, що в касі не стає  трьох тисяч ринських. Тільки ж і тут найшлися  сучки . Рахунки, очевидно, були  нескінчені, послідня цифра написана була тільки до половини: може бути, іцо небіжчик  сам іще куди-небудь видав ті гроші. А по-друге, коли б тут був рабунок, то рабівники,  певно, забрали б були й решту готівки — ще звиш дві тисячі. Притім же годинник і  пулярес з дрібними грішми — все було в кишенях небіжчика нетикане, так що годі було  увірити в правдоподібність рабівннцького забійства. Тільки дві чи три плями з кип'ячки  на лиці і білій сорочці небіжчика наводили всіх на якесь неясне підозріння, котрого,  однако ж, ніхто не міг вияснити. Були голоси між жидами, що, може, в тім була рука  ріпників, котрі дуже ненавиділи Іцка, і голоси ті, безперечно, не одного предприємця  проймали таємною дрожею, але наголос усі сьому перечили, тим більше, що судова  обдукція трупа й справді виказала, що Іцик умер від апоплексії, до котрої здавна мав  органічний наклін. Похолонуло в серці у Бенедя і у других побратимів, коли на другий  день почули о Іцковій наглій смерті. Вони й хвилі не сумнівалися о тім, що тота нагла  смерть стоїть в безпосереднім зв'язку з учорашньою бесідою Сеня Басараба. А коли  вечером знов зійшлися до Матієвої хати, то довгу хвилю всі сиділи мовчки і понуро, мов  почуваючись до спілкної вини в якімось поганім ділі. Перший перервав мовчанку Сень  Басараб.  — Ну, що ж ви так посідали та й сидите, мов води в роти набрали? — сказав він,  гнівно сплюнувши. — Отченаші відмовляєте за Іцкову душу, чи що? Чи треба мені  присягатися перед вами, що я нічого злого йому не зробив і що коли його шляк трафив,  то з власної волі? А впрочім, хоч би й ні, то що з того? То, що я зробив, то зробив на  власну руку, а ви беріть від мене вкладку і робіть своє діло. Ось вам три тисячі  ринських! Що Іцка шляк трафив, се навіть ліпше для нас, бо не буде впоминатися, а  другі не доглупаються, бо я навмисно решту грошей лишив і нічого, зрештою, не тикав!  А впрочім, що великого, що одною п'явкою на світі менше! Де дрова рубають, там  тріски летять! Адже ж не викинете ті гроші для того, що вони не дуже чистим  способом нам дісталися! Не бійтеся, се не Іцкова праця, се наша праця, наша кров, і  бог не покарає нас, коли нею покористуємося. А впрочім, чи ж то ми для себе їх  потребуємо? Ні, а для громади! Беріть!  Ніхто не відповідав на тоту Сеневу бесіду, тільки Бенедьо, мов під тиском якоїсь  важкої руки, простогнав:  — Чисте діло чистих рук потребує!  — Певно, певно, — відказав живо Андрусь Басараб, — але будь ту мудрий зробити  що-небудь чистими руками, коли, крім рук, треба ще й підойми, міцної підойми! А по-  мойому, коли хочеш трам підняти, то бери підойму, яка е, — чи чиста, чи нечиста, —  щоби тілько міцна!  — Гній же не шовком вимітують, а гнойовими вилами! — докинув з кута  Прийдеволя.  І прийшлось Бенедьові хотя-не-хотя податися. Впрочім, і виходу другого не було!  По тій важкій переправі побратимство значно оживилося. Всім немов полегшало,  немов камінь хто зняв з плечей. Почали нараджуватися над тим, що тепер робити.  Звісна річ, загального робітницького збору скликати ніколи — се знов би розбудило  увагу жидів, — війна мусить вибухнути раптово, несподівано, мусить приголомшити, і  тілько в такім разі можна надіятися побіди. Треба затим передавати загалові робітників  усякі вісті без шуму, без гвалту, найліпше через окремих висланців та через касієрів  часткових кас. З ними також нарадитися над спровадженням живності до Борислава на  час війни і над тим, котрих робітників на той час треба і можна буде видалити з  Борислава. Видалювання, звісна річ, мусило бути добровільне: кождому, хто відходив з  Борислава, малося дати дещо на дорогу, і виходити мали вони звільна, день поза день,  малими громадками і буцімто з різних поводів. На склад живності ураджено винаймати  шпихліри в сусідніх селах: в Попелях, Бані, Губичах та Тустановичах, де мала також  стояти робітницька варта. Тут же ураджено вислати зараз двадцять хлопа в різні боки,  щоби йшли по селах і голосили людям — не йти через пару неділь до Борислава, поки  тамошні робітники не виборють собі і всім взагалі ліпшої плати. Якнайскорше, а коли  можна, то й зараз завтра мали вибратися Матій і Сень Басараб до Дрогобича для  закуплення хліба. Матій мав там знакомого пекаря і надіявся, що через нього можна  буде без шуму і без підозріння замовити таку велику многоту муки і хліба, а перевезти  бодай більшу половину замовлених запасів можна буде ще перед вибухом, в протягу  тижня, в бочках та паках, в яких звичайно возять великі ладунки воску і нафти. Таким  способом усі приготування могли б зробитися швидко і неспостережено, а іменно в тім  лежала би найбільша порука вдачі для робітників, бо жиди переконались би о їх силі і о  добрій організації цілого замислу, а й самі робітники, видячися забезпеченими від  голоду і нужди, набрали б смілості і певності. Так само мав Андрусь Басараб з  Деркачем піти по сусідніх селах і у знайомих газдів (брати Басараби були родом з Бані,  в найближчім сусідстві Борислава, і знали багато газдів по дооколичних селах)  позамовляти відповідні будинки для своїх складів. Прочі побратими мали остатися в  Бориславі і надглядати, щоб усе йшло в порядку і щоб жиди завчасно не дізналися о  тім, що таке загадали зробити робітники,  Позаяк того дня була неділя і нарада скінчилася досить завчасу, то побратими  розбіглися, щоб зараз ще скликати на нараду часткових касієрів і обговорити з ними,  як стоїть діло. Довго в ніч живо було в Матіевій хатині; старі й молоді, пожовклі і  рум'яні лиця мелькали в слабо освітлених вікнах, поки вкінці, геть уже по півночі, не  порозходилися всі по домах. Борислав під покриттям темноти спав уже давно глибоким  сном, тільки десь далеко на Новім Світі з одного шинку доносився хриплий спів якоїсь  підпитої кумпанії робітницької:  Ой не жалуй, моя мила, що я п'ю,  Тогди будеш жалувати, як я вмру!  XIV  Ще тиждень тривала тиша в Бориславі. Ще тиждень безжурно шниряли жиди  вулицями, ходили за своїми гешефтами, торгували, шахрували, брали і видавали гроші,  заняті тільки біжучою хвилею і біжучими рахунками. Робітники також ходили по-  давньому нужденні, похилені, обмазані кип'ячкою; вони по-давньому лазили до ям,  крутили корбами, їли сухий хліб і цибулю, рідко. колії куштуючи теплої страви, а зато  більше вживаючи горілки. Правда, голосних, гучних, безумних пиятик тепер не видно  було, в шинках не засиджувалися громади людей, але шинкарі, котрі звичайно заразом  були і властивцями ям, не дуже ііа те бідкались: пора була жарка, робота дуже  поквапна, з усіх боків ішли замовлення на віск, а з тверезим робітником все-таки  більше можна було зробити, ніж з п'яним. Життя текло, мов річка, плитка і намулиста,  і бачилось, що так воно буде плисти довіку. А між тим се був послідній тиждень!  І в Матієвій хаті, котра послідніми часами сталася правдивим осередком  робітницького руху, куди щоночі, чи дощ, чи погода, то вулицею, то околичними  стежками пробиралися робітники з усього Борислава на нараду, для перегляду каси,  для вложення вкладок або й так тільки на розмову і по заохоту, — і тут було тихо.  Бенедьо працював по-давньому в новій фабриці церезину у Леона, а Матій, по двох днях  вернувши з Сеньом Басарабом з Дрогобича і розказавши побратимам, що і як вони  уладилп, ходив далі на роботу до одної ями, належачої також до Леона. Старий був  тепер мов відроджений. Таким охочим, веселим і жартовливим що й не бачив його  Бенедьо. Він про все турбувався, о всім вивідувався, не ходив, а бігав, і, бачилось, усіх  сил докладав, щоби й собі чим-небудь причинитися до якнайліпшої вдачі зачатого діла.  Бенедьо, хоч чим іншим занятий, таки мусив се завважити і в душі порадувався тою  переміною. А коли якось зговорився з Матієм і запитав його жартом о причину, лице  Матія нараз зробилося дуже поважне.  — Маю вість, маю певну вість! — сказав він таємниче.  — Яку, о чім? — спитав Бенедьо.  — О моїм процесі.  — Ну, і що ж?  — Усе добре. Швидко самбірський суд видасть наказ арештувати Мортка.  — І то не зле, — сказав Бенедьо, але в душі зробилося йому якось невиразно, так,  немовби жалів Матія, котрий в такій важній для всіх робітників хвилі може ще  радуватись таким дрібним і остаточно так мало корисним фактом. Але швидко думка  його, котра у всім і всюди шукала користі для загалу, для задуманого діла, вчепилася й  за той мізерний факт.  А що, — подумав він, — якби надати тому ділу великий,  якнайбільший розголос, якби тепер ще заінтересувати всю робітницьку громаду тям  цікавим процесом бідного ріпника з потужним паном (бо що за Мортковими плечима  стояв Герман, се видавалось йому зовсім природно і мусило так само видаватися й  кождому другому) і якби відтак, може, в самім розгарі їх боротьби, прийшли жандарми,  закували мого Мортка, на віз і везуть в параді через Борислав, — се мусило б бути  заохотою для ріпників, се мусило б їм додати нової сили і надії, мусило б збудити в них  переконання: таки і ми щось можемо! таки й нам хоч часом щось удасться, коли правда  по нашім боці!  Він сказав свою думку Матієві, і Матій радо пристав на се. І справді, в  кількох днях, то через Деркача та Побігайка, то через братів Басарабів, то й через  самого Бенедя, майже всі робітники в Бориславі знали о Матіевім процесі, по всіх  кошарах говорили о нім, висказуючи найрізнородніші здогади о тім, як то він  скінчиться. Загально дивувалися смілості Матія, що він поважився ще раз піднімати  процес на власну руку, коли прокураторія від нього віступила, і се в великій мірі  заострювало його цікавість. Правда, швидко нові і далеко важніші події зайняли увагу  робітників, але все-таки і з сього посіву якесь зерно упало і мусило з часом дозріти.  А між тим приготування до робітницької війни швидко кінчилися. Братп Басараби  наглядали над перевозом закупленого в Дрогобичі хліба, пшона і других живностей до  своїх потайних складів в Губичах, на Бані і в Тустановпчах, де вже також замовлені  були газди, котрі мали щодень довозити певну означену многоту живності до  Борислава. Закуплено три величезні кітли, де мала варитися каша для робітників;  навіть про полотно на шатра не забули побратими, щоб було де примістити  беззахисних, коли б жиди, змовившися, повикидали їх з помешкань. Ід суботі все було  готове, і по всіх кошарах понісся радісний а заразом тривожний шепіт:  Настає пора!  пора! пора! пора!  Так, коли на лан спілого жита вхопиться легкий літній вітерець:  тихі, похилі стебла ще дужче похиляться, потому здвигнуться вгору, знов похиляться,  мірно хвилюючи, а повні надії колоски шепчуть, зразу тихо. а відтак чимраз сміліше:   Пора! пора! пора!  А вітер гуляє, далі і далі, чимраз нові хвилі будячи, чимраз  ширшим кругом забігаючи, — а з ним разом чимраз далі, чимраз ширше, чимраз  Голосніше несеться благодатний шепіт:  Пора! пора! пора!  Двадцятьма дорогами з  Борислава спішили висланці робітницькі по селах і місточках, розносячи вість про нову  війну, їх виділи на Уровім і в Підбужжі, в Гаях і Добрівлянах, в Стрию і Мединичах, в  Самборі і Турці, в Старій Солі і Дзвіняччі, в Доброгостові і Корчиш. Вість їх стрічали  бідні з утіхою, багачі з насмішкою та невірою; декуди гостили їх горілкою та хлібом,  декуди питали о пашпорти і грозили арештуванням, але вони, не лякаючись, ішли  чимраз далі, не минали ні одного присілка, просили і намовляли не йти на роботу до  Борислава через кілька день, доки вони не скінчать своєї війни з жидами. Тисячні  слухи пішли по селах о тій війні, попутані, страшні, які звичайно плодить велика нужда  і безвихідне положення. То говорено, що бориславські робітники задумали вирізати  всіх жидів; то знов, що хотять їх вигнати з Борислава. Вісті ті дійшли й до жандармів, і  вони почали бігати по селах, грозячи, та зацитькуючії, та допитуючи, відки взялися ті  слухи. Двадцять однакових реляцій вплило до староства в Дрогобичі про якихось  таємничих людей, що голосять по селах комуністичні засади. Староство затривожилось  і казало ловити їх, але поки тота переписка в урядовій формі дійшла до назначених  місць, наші ріпники всі вже були в Бориславі, розворушивши три чи чотири повіти  своїми вістями. Довго ще опісля уганялися жандарми по селах, ловили по селах,  ловили проходячих під час вакацій студентів та вандруючих міських робітників, — їм і в  голову не приходило, що можуть бути  комуністичні емісари  і в зрібних зароплених  кахтанах і що ті самі емісари не раз супокійно, схилені і згорблені, переходили попри  них.  Вкінці приготування всі вже були скінчені, і в неділю розпочалася війна. Перше  важне воєнне діло було те, що більша половина робітників, між ними всі несмілі,  слабовиті, багато жінок та недорослих, тої-таки неділі громадою виступили з  Борислава. Деякі побратими бажали, щоб той вихід, конечний для повної вдачі змови і  для повного притиснення жидів, відбувся потихо, без шуму, малими громадками, щоб  жиди не швидко догадалися, що воно таке і до чого йде. І сам Бенедьо зразу так думав,  але опісля, гадаючи і розгадуючи ненастанно, дійшов до тої мислі, що коли війна, то  нехай же буде одверта, і що перший її крок, зроблений голосно і з належитим  натиском, може відразу нагнати жидам значного страху і ослабити їх завзяття. Тож він  і обстав за тим, щоби  вихід з неволі єгипетської  відбувся середодня, громадно,  голосно. Адже й так завтра рано мало розпочатися  святкування , — чому ж не дати  жидам віднині порозуміти, відки вітер віє?  В неділю по хвалі божій почали улип,! Борислава в незвичайний спосіб  заповнюватися робітниками і робітницями. Гомін стояв, мов на ярмарку, — робітників  сходилося чимраз більше. Половина їх мала через плечі торби, під руками звитки, на  собі всю свою одіж.  — Що се такого? Куди ви збираєтеся? — питали жиди то сього, то того з-між  ріпників.  — Додому, на села, — була звичайна відповідь.  — Чого додому?  — А що ж, треба! Ще роботи в полю, а ту й так нічого не заробимо.  — Як не заробите? От же заробляєте.  — Е, з таким зарібком! І прожити нема за що, не то, щоби яку підмогу для  господарства. Буде з нас! Най другі заробляють!  Рікою поплив народ долів улицями, супокійне, сумовито. За Бориславом на толоці  вже стояли нові громади. Почали прощатися.  — Бувайте здорові, товариші! Дай вам боже щасливо докінчити, що задумали!  Подавайте вістку, що ту буде чувати!  — Ходіть здорові! Швидко чей в ліпшій долі знов побачимось!  Звільна на всі боки, на гори і на доли, між ліси і поля, розійшлися громади  робітників, час від часу озираючись на покинений Борислав, що спокійно мрів собі на  сопці, мов безжурний кіт вигрівається, і простягається, і мурликає близ залізної зубатої  ступиці, ко гра ось-ось клямсне і вхопить його черезпів своєю залізною пащею, і  подрухоче йому ребра і лапки.  Правда, жиди бориславські не конче були подібні до того кота. Вихід такої маси  робітників затривожив їх непомалу. Вони не могли порозуміти, що се такого сталося  робітникам і чого вони хотять. Але все-таки вони хоч почасти успокоїлися, міркуючи  собі;  Що ж, половина пішла, а половина таки осталася, а коли б тих було замало, то  швидко надійде нових більше, ніж треба . З тою надією жиди спокійно переспали ніч.  Але надія їх, хоч і мала за собою багато правдоподібності, сим разом не сповнилася.  На другий день рано велика часть кошар стояла зовсім пусткою. То є, властиво, не  зовсім: надзорпі поприходили, повідмикали двері і чудувалися, що робітники не  приходять. Декотрі лютилися і проклинали гоїв, другі, холоднішої вдачі, посідали при  входах на свої лавочки, обіцюючи собі в душі натовкти добре морди поганим недбайкам  за таке нечуване запізнення. Але і одно, і друге надармо. Вже сонце геть-геть підійшло  на небі, а робітників як не було, так не було. Надзорці були б, wwe, ще довго ждали, і  нудились, і нетерпились, коли б гомін, а далі й крики та лайки з сусідніх кошар не були  їм звістили, що й там, хоч робітники снувалися, мов оси, а таки сталося щось неладне,  незвичайне і нечуване. А сталася проста річ. До котрих кошар прийшли робітники, то  вони, ставши лавою при дверях, у мовчанці дожидали надзорця. Приходить надзорець,  відмикає двері, робітники мовчать і стоять, не йдуть до кошари.  — Ну, до роботи! — гукає надзорець.  — Е, маємо час, — відповідає холодно сей або той ріпник.  — Як то маєте час? — кричить надзорець. — Але я не маю часу!  — Ну, то лізь і роби сам, коли так квапно дієся, — кричать робітники і регочуться.  Надзорець синіє зо злості, стискає кулаки, готов першому-ліпшому заїхати в зуби.  — Не лютуйся, Шльомо, — успокоюють його робітники. — Ми лиш того прийшли  сюди, щоби тобі сказати, що не будемо більше робити!  — Не будете робити? — лепоче оголомшений надзорець. — А то чому?  — Раз, що не хочемо такого пса за надзорця, як ти, а по-друге, що нам замало  платять. Бувай здоров! А перекажи свойому пану, що як дасть нам ліпшого надзорпя і  по дванадцять шісток денно, то вернемо назад до роботи.  І се сталося, разом, рівночасно, однодушно по всіх кошарах, по всім Бориславі!  Один величезний зойк здивування, гніву і непорадності вирвався з уст жидів і луною  понісся від одного краю до другого.  Деякі надзорці поставали, як стовпи, з порозніманими ротами, почувши тоту  нечувану, безбожну бесіду. Другі вибухали безмірним гнівом, впадали в лютість,  кидалися на робітників з кулаками, нахваляючися, що вони п'ястуками і стусанами  заставлять їх робити. Інші знов недовірливо всміхалися, брали се за жарт, а коли  робітники й справді розходилися, вони махали рукою, воркотячи:   Тьфу, що за народ! Дується, мов порося на орчику. Немов то, крім них, нікого нема  в Бориславі. Найдемо, братчику, найдемо, крім вас, робітників, і ліпших, і покірніших;  ще й дешевших!  Знов інші надзорці, мов наївшіїся дурійки, бігали улицями до своїх  нахлібників, розповідали їм, що сталося, і просили о дальші розпорядження, що діяти в  такім разі. Але й нахлібників сей удар трафив так само неждано-негадано, як їх вірних  вірників. До самого полудня того понеділка вони не знали навіть докладно, чи справді  воно так сталося, чи справді у всіх ямах, і кошарах, і магазинах, і нафтарнях робітники  забастували роботи. Вони довго бігали по улицях, мов гінчі пси, хапали кождого  стрічного ріпника за плечі дрижачими руками, і хоч, очевидно, пальці їх раді б були,  мов залізні гаки, нерозривно впитися в робітницьке тіло, то прецінь, хоч силуючись,  вони питали ласкаво-уривано:  — Ну, Грицю, чому не йдеш до роботи?  — Не маю р'оботи.  — Як нема? У мене є.  — А много заплатиш?  — Ни, не питай, а йди роби. Почому люди, потому й я.  — Не гіду. Мало.  — Не підеш? Як то не підеш? А що ж будеш робити?  — То вже моя річ. Не питай!  Мов скажеш, бігали жиди вулицями, полюючи на робітників, але живо  переконалися, що дарма їх робота і що робітники, очевидно, змовилися. Правда,  многим не хотілось вірити в можливість змови робітницької в Бориславі, а другі хоч і  вірили, то так були оголомшені наразі тою подією, що й самі не знали, що робити і як  собі радити. В своїй безрадності вони бігали, розправляли о своїх можливих стратах, о  нечуванім зухвальстві робітників, о упадку гешефтів в Бориславі, але нікому не  прийшло й на думку подумати о якій-небудь помочі, окрім хіба жандармів. Навіть того  не старалися розвідати жиди, чого, властиво, хочуть робітники. Так минув перший день  війни в супокою. Обі воюючі сторони, зрушені і затривожені новою і небувалою досі  появою, старались висапатися, успокоїтися, зібрати свої мислі докупи, розглянутися в  новім положенні. Святкуючі робітники якось несміло ходили по вулицях, не збиралися  в більші купи, а тільки малими купками громадилися по затиллях та розмовляли о тім,  що далі діяти. Тільки за Бориславом, на толоці, була більша купа: там варили кашу і  розділяли між потребуючих, в найбільшім порядку, після кошар; там також був  осередок ради, були всі побратими, був Бенедьо.  Бенедьо був на вид спокійний, говорив рівним звучним голосом. Тільки очі,  незвичайно блискучі, лице, незвичайно бліде, і свіжі глибокі морщиііи на чолі свідчили  о тім, що думка його працювала з великою натугою.  Рада йшла над тим, які поставити жадання жидам на случай угоди. Майже всі  радили жадати небагато, щоб се тим певніше одержати. На те сказав Бенедьо:  — Правда ваша. Хто менше жадає, борте дістане. Але знов в нашім ділі гірша річ  була би жадати замало. Адже ж коли ми підняли війну, то вже треба, щоб мали з неї  якусь познаку. А головна річ, як я гадаю, — поставити такі жадання, котрі би нам не  тілько влекшили наше щоденне життя, але заразом позволили би нам ще ліпше ввійти  в силу, стати ще міцніше на ногах. Бо то, видите, й так може бути, що жиди тепер, під  натиском, пристануть на все, особливо, як побачать, що ми ні самі не робимо, ні других  не допускаємо до роботи. Але потому, скоро ми пристанемо на їх обіцянки і покинемо  війну, а вони бух — і назад прикрутять нас ще гірше, ніж поперед бувало. Про то я й  кажу: треба нам такі жадання поставити, щоб ми забезпечилися в разі недодержання  слова, щоб ми мали силу в кождій хвилі наново розпочати таку саму війну, коли того  треба буде.  Всі признали справедливість тої бесіди. Бенедьо говорив дальше:  — Досі, чень, усі ми переконалися, що сила наша лежить в громаді, лежить в тім,  коли всі будемо держатися купи. Доки ми жили кождий про себе, не дбаючи о других,  доти не могло у нас і мови бути о якійсь помочі, а тепер, як самі видите, спільними  силами ми дійшли до того, що могли розпочати таке велике діло — війну з богачами.  І мені здаєся, що доки ми будемо держатися купи, доти богачам не вдасться взяти  верх над нами. Отже, треба тепер поперед усього поставити їм такі жадання, щоби  опісля наша громада не тілько не розпадалася і не була розбита, але, противно, —  зміцнювалась чимраз більше. Щоби наша робітницька каса не випорожнювалась, а все  більшала. Бо добре то якийсь сказав: де добре громаді, там добре й бабі; як буде наша  громадська сила міцніти і розвиватися, то при тім і кождому поєдинчому буде ліпше, бо  громада зможе його в кождій біді зарятувати, і жиди будуть мусили нас боятися і не  посміють зламати свого слова, не посміють обходитися з робітниками, як з худобою,  або й ще гірше.  — Так, так! — загомоніли кругом робітники. — Але чого ж на такий спосіб жадати?  — Я би гадав ось чого: по-перше, розумівся, щоби платню нам підвищено: тим, що  до ями йдуть, найменше дванадцять шісток, тим, що наверха, — ринського, а найменше  вісім шісток; по-друге, щоби ніхто не смів побирати ніякого касієрного; потретє, щоби  до робітницької запомогової каси, крім робітників, давали вкладки також і пани,  кождий найменше по ринському місячно; дальше, щоби в разі нещасливого випадку,  смерті, каліцтва обов'язані були платити за шпиталь і ліки, а також рятувати осиротілу  родину робітницьку хоч через півроку. Я гадаю, що се жадання не надто великі, а для  нас і з них вийшла би значна пільга.  — Так, так, — крикнули гуртом робітники. — Того тримаймося! А як у нас буде  відтак своя каса, то й пізніше будемо могли дальших уступок добиватися.  Жиди не знали нічого о тій нараді. Чим ближче до ночі, тим більший страх огортав  їх перед робітниками. Хати були позамикані. На улицю рідко хто показувався. Тільки  глухий гомін, і шепіт, і тривожна дрож ходили по Бориславі, мов пошибаюча тисячі  людей зараза, мов осінній стогнучий вітер по гаю.  XV  Фанні, Леонова одиначка, сиділа самотньо в задумі на м'якій софі в пишнім покої.  Вона час від часу позирала на годинник, що тикав обіч неї під кришталевим дзвоном на  мармуровім столику.  — Третя година, — сказала вона знудженим голосом. — Як поволі той час іде!  Батько поверне аж по п'ятій, а ти, Фанні, сиди сама!  Як много годин, як много днів вона просиділа вже отак сама на тій м'якій софці,  побіч мармурового столика з годинником під скляним дзвоном! Як много разів  нарікала вона на той лінивий хід часу! Чи у неї в руках була яка робота, про котру  знала, що вона нікому не потрібна і нікому ні на що не здасться, чи книжка, котра її  ніколи не могла заняти, — все тота нестерпима нуда, тота самота давили її, всисались  їй усіми порами в тіло, немов гризька багнюка, її жива, кровиста натура ниділа і сохла в  тій холодній, бездільній самоті. В жилах кипіла молода кров, фантазія ще додавала їй  жару, а між тим кругом самота, холод, одностайність. їй бажалось любові з чудовими,  романтичними пригодами, палячих устисків якогось героя, догробної вірності,  безграничного посвячення. А між тим дрогобицьке товариство, а ще товариство  дрогобицьких  панів еманципованих , глупих а зарозумілих жидків, було для неї тим,  чим холодна вода для огню. Вона ненавиділа їх з їх вічними, з книжок вивченими  компліментами, з їх малпячим надскакуванням, в котрім виразно виднілося більше  ушанування для батькового маєтку, ніж для її прикмет.  — Як поволі той час іде! — повторила вона в задумі, тихіше, ніжніше якось і  несміло визирнула крізь вікно на улицю. Чи ждала кого? Так, ждала, ждала його, свого  героя, того дивовижного молодця, що від кількох тижнів, мов яркий метеор,  несподівано, таємниче появився на її небосклон!. І появився зовсім відповідно до її  романтичних мрій: королевич в жебрацькій одежі! Бідний вуглярчук, котрого чорні  великі очі так і пожирали її, котрий так перелякав її, вчепившися генто за бричку і  повалившися на улицю, котрий так різко, так нам'єтно визнав їй свою любов, котрий ^  відтак немало здивував її, появившися справді в її домі в елегантській одежі, в  переміненім, проясненім виді. Який він прямий на словах, який гарячий, енергійний,  не знаючий завад ні перешкод, мов і справді який всемогучий королевич! І Який він  зовсім не подібний до тих блідих, мізер1 них, боязливих і смішних кавалерів, яких вона  досі бачила! Кілько сили в його мускулах, кілько огню в його погляді, кілько гарячої  нам'єтності і в його серці! І як він любить її! Але хто він такий? Що за один? Зоветься  Готліб, — сказав, — але у якого роду? Чи може він бути моїм?  Такі думки, мов золото-рожеві пасма, снувалися по голові самотньої Фанні, і вона  чимраз нетерпли| віше позирала на годинник.  — По третій він обіцяв прийти, — прошептала, — чому ж не приходить? Нині має  розкритись ціла таємниця, — чому ж його нема? Чи, може, все те сон, привид моєї  роздражненої фантазії? Але ні, він держав мою руку в своїй, він цілував мої уста, — ох,  як гарячо, як страсно!.. Він мусить прийти!  — І він прийшов уже! — сказав Готліб, входячи тихо і кланяючись.  — Ах, то... ти! — сказала тихо, рум'яніючись, Фанні. Се було перше  ти , котре вона  йому сказала. — Я,власне, думала о тобі.  — А я о тобі й не переставав думати, відколи тебе побачив.  — Чи справді?  Дальша розмова велася без слів, але для обоїх була дуже добре зрозумілою. Вкінці  прошептала Фанні:  — Але ти обіцяв мені нині відкрити свою тайну:  хто ти?  — І ти не догадалася досі? Не вивідалася о тім, що тобі котрий-будь з твоїх слуг міг  сказати?  — Ні. Я ні з ким о тобі не говорила.  — Я сип Германа Гольдкремера, знаєш його?  — Що? Ти син Германа, той сам, за котрого батько сватав мене?  — Що? Твій батько сватав тебе за мене? Коли?  — Недавно, два місяці тому. Як я тебе боялася, не бачивши!  — Але що ж сказали мої родичі?  — Я не знаю. Бачиться, батько твій був не від того, але мати була противна, і я  догадуюсь, що мусила чимось дуже образити мойого батька, бо той прийшов від вас  страшно зрушений і розгніваний і проклинав твою матір.  — Що ти говориш! — скрикнув Готліб. — Моя мати! І мала би була противна!.. Але  ні, — додав він по хвилі, — се може бути, така вже її вдача. Але вона сама мусить  направити зло, сама мусить перепросити твойого батька ще нині! — Лице Готліба  горіло дикою рішучістю. — Коли верне твій батько?  — О п'ятій.  — Ну, то прощай! Я йду і пришлю сюда свою матір, щоб полагодила сю справу.  Вона мусить се зробити для нашого щастя. Прощай, серце!  І він пішов.  — Що за сила, що за рішучість, що за гаряче чутєі — шептала п'яна від розкоші  Фанні. — Ні, ні, зовсім не те, що прочі бліді, мізерні кавалери. Як я його люблю, як  безконечно я його люблю!  Між тим Готліб поквапно пішов додому. Він уже увідомлений був о тім, що батько  знає про його побут в Дрогобичі. Мати розказала йому все, коли, заставивши потаємно  дещо з своїх строїв, доручила йому жадані гроші. Готліб нічого не сказав на тоту вість;  нова нам'єтна любов до Фанні прогнала його гнів на батька; він тепер далеко радніше  був би послухав батькового розказу і вернувся жити додому, коли б тільки Герман  видав був такий розказ. Та ні, Герман нічого не розказував, немов і зовсім не дбав о  сина, очевидно, ждав, аж той сам покається і поверне до нього. Готліб знов сього не  хотів. Кілька разів вони стрічалися на улиці, але Герман усе творився, немов не знає  того молодого вистроєного панича, а Готліб знов не хотів перший податися. Додому до  матері забігав Готліб рідко, і то все тоді, коли батька не було. Але тепер діло було  спішне, і він увійшов, хоч йому служниця сказала, що пані є в покої, а пан у своїм  кабінеті. Нехай собі, йому до пана нема ніякого діла.  Рифка сиділа в покої, вліпивши очі в повалу. Нещаслива руїна її духу доходила до  кінця, стала тепер на тій порі, коли по великім роздражненні наступає омертвіння,  безмисна отяжілість, туманіюча меланхолія. Вона цілими днями сиділа на однім місці,  говорила мало і якимось в'ялим, розбитим голосом. Бачилось, що недавня  невловимодика енергія її волі тепер десь зовсім пропала, розпирслася на кусники.  В тім стані одубіння можна було зробити з нею, що хто хотів. Одно тільки осталося  в ній живе чуття — любов до сина і ненависть до мужа. Герман дуже турбувався тою  зміною, в котрій він бачив ознаку якоїсь тяжкої недуги, але лікарі впевнили його, що се  ознаки надмірного роздражнення і ослаблення нервів і що треба тільки супокою, а все  буде добре. І Рифка певно досить мала супокою, цілий день ніхто до неї не творився,  окрім хіба що слуги закликали її до їди або до постелі. Але знов певно й те, що такий  спокій, мертвячий, пустий, вбиваючий, не був для неї ліком!  Готліб, зайнятий своєю любвою, зовсім не вважав на її стан, але скоро тільки  ввійшов до покою, зараз прямо приступив до діла.  — Мамо! — сказав він, підходячи і сідаючи обіч неї.  В її мутних, погаслих очах засвітилася живіша іскорка.  — Чого, синку?  — Чи Леон Гаммершляг хотів сватати за мене свою доньку?  — Леон? Ага, правда, той поганець — хотів.  — І що ви сказали йому?  — Я? Радше умру сама, ніж маю прийняти її до себе!  Готліб гнівно, майже люто позирнув на неї.  — Дурні ви, мамо!  — Чому, синку?  — Бо я іменно Леонову доньку люблю і радше вмру, аніж вона мала б бути не моя.  Рифка зірвалася на рівні ноги. Слова Готліба були для неї немов сильним,  пробуджуючим ударом.  — Се не може бути! — сказала вона міцно.  — Те мусить бути! — сказав Готліб з притиском.  — Але як же ти можеш її любити?  — Але як ви можете її ненавидіти?  — О, я їх усіх ненавиджу, до смерті ненавиджу: і того Леона, і твого батька, і її, —  усіх, усіх тих, що для грошей відрікаються життя і сумління, та ще й других потопляють  враз із собою в тій проклятій золотій калюжі!  — Але що ж вона вам винна? А впрочім, мамо, ви любите мене, свою єдину дитину?  — Чи ще можеш питатися?  — І бажаєте мойого щастя?  — Більше, ніж собі самій.  — Ну, то зробіть то, о що вас буду просити.  — Що зробити, синку?  Хвилевий вибух давньої енергії швидко погас в душі Рифки, і вона знов сіла,  безвладна і отяжіла, як була перед хвилею.  — Підіть самі до Леона, поговоріть з ним, уладьте, умовтеся, щоб ми якнайшвидше  заручилися, уладьте моє щастя!  — Твоє щастя, синку?.. Добре, добре! — сказала Рифка, небагато розуміючи його  мови.  — Так, мамо, моє щастя! Вставайте, розрушайтесь, ходіть!  — Куди, синку?  — Адже ж кажу вам — до Леона.  — До Леона? Ні, ніколи!  Готліб, не понімаючи недужного стану матері, почав лютитись, грозити, що собі  смерть зробить, — і Рифка тим дуже перелякалася.  — Але ж добре, синку, добре! Піду з тобою, куди хочеш, лиш не роби собі нічого!  Прошу тя, будь супокійний! Все зроблю для тебе, лиш будь супокійний.  І тремтячими руками вона почала вбиратися до виходу, але так незручно та  нескладно, так довго примірювала, знімала й знов прикладала одежу, що Готліб з  нетерплячки мусив покликати служницю, щоб помогла їй убратися. Вкінці вийшли  обоє.  Леон Гаммершляг в дуже добрім настрої сидів в своїм кабінеті при бюрку. Нова  фабрика йшла дуже добре, і перший ладунок церезину найдальше за тиждень буде  готовий до посилки за границю. Тоді будуть гроші, буде можна і далі вести фабрику і  взятися до дальшого будування дому, зянеханого на гарячий час. Щастя всміхалося  Леонові, — він чувся сильним і гордим, як ніколи. Втім застукано до дверей, і ввійшла  Рифка, бліда, як ніколи, з вигаслими недвижними очима, повільним, майже сонним  ходом. Леон ніколи ще не видав її такою. Незвичайна її поява і дивний вигляд дуже  здивували, а потроху й змішали його.  — Прошу сідати, — сказав він у відповідь на її привітання, висказане якимось  глухим, беззвучним голосом. Рифка сіла і довгу хвилю мовчала. Мовчав і Леон.  — Я до вас з одним ділом, — сказала повільно Рифка, — хоч і не своїм, але все-  таки...  — Дуже мені приємно буде, — відповів Леон.  — Чи ви гніваєтеся на мене, пане Леон? — спитала вона нараз.  — Але ж... але ж, ласкава пані... Як пані можуть...  — Ні, ні, я тілько так спитала, щоб ви, буває, в гніві та не схотіли мені відмовити в  тім ділі, смію сказати, смію сказати, дуже важнім, хоч і ае для мене... ' — О, прошу,  прошу!.. — бовкнув Леон.  — Діло таке. Чи ви, пане Леон, уже покинули свою колишню думку — злучити до  пари наші діти?  — Га, що ж робити, мусив покинутії, хоч як мені жаль. але що ж, коли вашого сина  десь нема!  — А якби мій син був?  Леон поглядів на неї пильно і добачив нетаєну тривогу вижидання в її лиці.   Ага, — погадав він собі, — от куди воно йде. У них мусило щось кепсько піти, і вони  заловляють тепер моєї ласки. Але постій, я тобі відплачу за колишнє!  — І додав  голосно:  — Дуже мені жаль, що й у такім разі не міг бп-м... Маю вже інші види з моєю  донькою.  — Ну, як так, то, звісно... Я тілько думала... Розуміється, не в своїм інтересі...  Рифка путалася на словах. Очевидно, відказ Леона глибоко вколов її.  — Але якби... якби ваша донька любила мойого сина?  — Моя донька вашого сина? Се не може бути!  — Ну, ну, я не кажу, що ее так є, але приймім, якби так було?  — Е, байки, фантазії! Я маю інші види і прошу мені не забирати часу подібними  придабашками!  Леон відвернувся. Він рад був, що може відплатити Рифці зуб за зуб, і зовсім не  думав о тій можливості, котру вона йому показувала.  В тій хвилі дався чути важкий стук кроків на коритарі, і тут же влетів до кабінету  задиханий, запилений, спочений жид — касієр Леонів з Борислава. Леон, побачивши  його, зірвався на рівні ноги.  — А се що? Ти чого прибіг?  — Пане, нещастя!  — Яке?  — Робітники змовилися і не хотять робити.  — Не хотять робити? А то чому?  — Кажуть, що замало їм платимо.  — То не може бути. Ти хіба п'яний!  — Ні, пане, так є! Я прийшов до вас за порадою, що діяти.  — Чи тілько при ямах не роблять, чи й при фабриці?  — І при фабриці.  — Gott ьber die Welt! Отеє нещастя! Що ту діяти? Робота на фабриці мусить іти  конечно! Слухай, Шльомо, бігай на місто, накликай тутка робітників і веди до  Борислава, я сам також їду.  І оба вибігли, незважаючи зовсім на Рифку. Вона чула тоту вість і всміхнулася по їх  виході.  — Га, отсе добре, отеє добре! — шептала вона. — Так вам треба! Коб ще не дурні  були, а збунтувалися і всіх до одного повкидали вас в ті ями! Адіть, який він! Не хоче  тепер, відмовляє! Мій бідний Готліб! Що він на то скаже? Він собі готов що злого  зробити. Але так му треба, нехай би не заходив собі з такою, нехай би шукав собі бідної,  доброї... Але що я йому скажу? Він такий прудкий, як іскра! Ні, я не скажу йому  правди, най буде, що буде!  І вона вийшла на улицю, де Готліб нетерпеливо дожидав її.  — Ну, що? — спитав він, глядячи їй у очі.  — Добре, синку, добре, все добре.  — Пристав, приймив?  — Аякже, аякже! За місяць заручини.  — За місяць? Чому так пізно?  — Не можна, синку, швидше. Та й чого квапитись? Адже й так вона досить ще  скоро затрує тобі твій вік молодий!  І вона почала хлипати, мов дитина.  — Мамо, не говоріть так, ви її не знаєте! — скрикнув гнівно Готліб.  — Не буду, синку, не буду!..  Але вість тота якось не дуже втішила Готліба. Чи то задля того, що ще так довго  треба було ждати тої щасливої хвилі, чи задля того, що мати сказала йому тоту вість  так якось холодно, зловіщо, нерадо, — досить, що Готліб не почував такої радості, як би  йому бажалося. Він ішов мовчки з матір'ю аж ід домові. Тут вони розійшлися: Рифка до  свого покою, а Готліб до готелю, де промешкував, покинувши нужденну хатину  вугляра.  Дома Рифка вже не застала Германа. Така сама вість і о тім самім часі, як і до  Леона, прийшла й до нього, і він, схопившися, сейчас казав запрягати і враз із  Мортком, що приніс йому сумну вість про робітницьку змову, погнав до Борислава. По  перебутих зрушеннях Рифка як була вбрана, так і кинулася на фотель і потонула в  своїй безмисній меланхолії. Готліб в готелі ходив по своїй світлиці взад і вперед,  роздумуючи о своїм щасті і силуючись бути щасливим. Тільки бідна Фанні, котра з-за  дверей в боковій стіні чула всю розмову Рифки і Леона, кинувшись на свою софку і  накривши лице хусткою, рірко-гірко плакала.  XVI  Герман Гольдкремер перший раз нині не знав, на яку ступити. Нова, не чувана досі  в Бориславі подія робітницької змови завдала йому загадку. Приїхавши вчора вечором  до Борислава, він довго вночі не міг заснути, роздумуючи над тим, що чув і бачив. Як  же бо змінився Борислав від часу, як він послідній раз виїхав з нього! Немов яка  чародійська сила перевернула все в нім догори коренем. Що вперед, бувало, жиди  ходять гордо купками по вулицях і згори позирають на робітників, тепер жида на  вулиці не побачиш, а зато купи робітників, мов рої шершенів, ходять улицями,  гомонять, регочуться, грозять, то співають. Що вперед, куди, було, глянь по ямах,  усюди корби крутяться, сотні рук рушаються, робота кипить, — тепер коло ям, по  кошарах мертво, пусто, корби бовваніють, мов брудні кості, з котрих обпало тіло, а  млинки зазирають своїми темними гирлами до ям, немов запитуючи, чи не жадає там  хто свіжого воздуха. Зато на толоці, поконець Борислава, там тепер життя, там рух! З  Германового вікна видно дим, що куриться з огнища під величезним кітлом, в котрім  робітники варять собі кашу. З Германового вікна чути гомін нарад, чути оклики варти,  розставленої по всіх дорогах, по всіх стежках, ведучих до Борислава.  Чорт би їх  побрав! Що вони собі гадають?  — думалось Германові, і він нетерпеливо ждав восьмої  години, о котрій мали до нього посходитися на нараду позапрошувані властивці ям.  — Ні, ее так не може бути! — говорив він сам до себе, ходячи по світлиці. — Ми  мусимо перела— ' мати їх опір. Мені конче потрібно робітників, багато робітників, ще  сього тижня. Я конче мушу ще сього тижня віддати  Спілці визискування  цілих  п'ятдесят тисяч сотнарів воску і взяти від неї гроші. Чорт би там з ними довше  зволікав! І  Спілка  леда день бевхне, і ті прокляті розбійники осьде готові якої погані  наробити. Або я дурень ризикувати! Коби ще дві тисячі сотнарів видобути, зараз віддаю  тим панам від  Спілки  па місці, — а вони най собі роблять, що знають, лиш мені най  гроші платять. А добра то річ була, що я поділив законтрактовану масу воску на дві  рати, — тепер ще пару день, та й перша рата буде готова. Чи треба буде ще й другу  постачати, се хіба бог святий знає, але як треба буде, то для мене ще тим ліпше.  От так міркував собі Герман, ходячи по світлиці, і все міркування його виходило на  той кінець, що все було би дуже добре, коби лиш робітники не бунтувалися, а стали до  роботи, — все було би добре!  — Але вони мусять! То не може бути!.. — говорив він дальше. — Хоч би-м мав і  переплатити, все-таки я тілько їм не переплачу, кілько мені зиску прийде!  Аж втім, він пригадав собі, що вчора післав Мортка, щоби збирав по Дрогобичі  всяку голоту, всіх незайнятих жидів і християн, робітників і неробів, водоносів,  сміттярів та глинарів, щоби пообіцяв їм добру плату і провадив усе те до Борислава.  Герман знав добре, що роботи з тої голоти не буде, він хотів тільки такою перехресною  штукою зламати упір бориславських робітників.  Се ж і найліпший лік на їх недугу, —  думав він, затираючи руки з радості. — Як побачать, що я можу без них обійтися, що  маю своїх робітників, то тоді самі прийдуть, ще й напрошуватись будуть. Ануко,  побачимо, чия возьме!   Дивний якийсь гомін, що йшов від толоки і змагався чимраз дужче, притягнув  Германа до вікна. Але доглянути він не міг нічого, окрім цілої купи заляканих жидів,  що спішили вулицею до його дому.  — Се що там такого? — спитав їх Герман через вікно.  — Бійка якась! Б'ються! — відповіли хором жиди.  — Хто з ким б'ється?  — Тутешні робітники б'ються, але не знати з ким. Якась громада надійшла від  Губич, воші не хотять їх пустити до Борислава, ну, і розпочалася бійка.  Гомін тривав іще хвилю, а відтак зачав поволі притихати.  — Гурра! гурра! — розляглось за тим у воздусі. Всі жиди, не виключаючи й самого  Германа, чогось поблідли і затремтіли, але ніхто не казав і слова. Німо і тривожно  слухали далі.  — Гурра! гурра! — роздавалися далі радісні крики, але, окрім того  гурра , не  можна було нічого більше розібрати.  — Прошу, панове, ходіть до покою, порадимось, — сказав по довгій мовчанці  Герман.  Ледве ввійшли жиди, ледве усівся гомін привітання, аж тут створилися двері і впав  блідий і заляканий Леон Гаммершляг. Одежа на нім була запорошена, а декуди й  пошарпана, він дихав тяжко і, влетівши до покою, кинувся на крісло, і довгий час  сапав, нічого не кажучи. Жиди обступили його і гляділи на нього з виразом такої  тривоги, немов се був віщун їх нехибної погибелі.  — Що сталося, господи боже, що сталося? — допитували вони, але Леон нешвидко  спромігся на слово.  — Gott soll sie strafen! — крикнув він вкінці, зриваючися з крісла. — Вони нас усіх  вирізати хотять, от що! Розбійники змовилися на нашу душу!  — Як? Що? Чи правда? Хто казав? Відки знаєте? — гомоніли жиди, тремтячи зо  страху.  — Ніхто іі казати не потребував! — відповів Леон. — Сам бачу своїми очима.  Видите, як виглядаю! Чули крик? Все то вони! Ох, що то з нами буде, що з нами буде!  — Я то давно казав: післати по жандармів, най їх кольбами женуть до роботи! —  крикнув один жид.  — Що жандармів? — поправив другий. — Що ту порадять жандарми. Ту цілої  кумпанії війська треба, щоб їх половину перестріляла!  — Але що ж сталося? — допитували жиди Леоиа. — Розказуйте, як що було!  — Погана річ, та й годі. Ранісенько вийшов я на толоку, жду на тих робітників, що  казав понаймати в Дрогобичі. На толоці вже їх як того гайвороння — снідання! І відки  вони тілько муки та каші дістають? Та то пару тисяч люда, цілий день варять та й  варять, їдять та й їдять! То вже не без того, щоби їм хтось не допомагав!  Леон замовк на хвилю, щоби додати тим більшої ваги своїм посліднім словам, а  погляд його, облетівши всю світлицю, упав на Германа, котрий в задумі стояв коло  вікна і пальцями тарабанив по шибі. Многі жиди й собі' ж туди зирнули, а деякі аж  скрикнули, немов просвічені наглою здогадкою.  — Невже ж! Не може бути!  — Або я знаю, — відказав ніби рівнодушно Леон, — здвигаючи плечима. — Знат-и  не знаю, але кажу, що гадаю! — Його погана совість казала йому бачити в Германі  свого заклятого ворога, і він вдоволений був тепер, що в серця своїх слухачів кинув  іскру підозріння, буцімто весь бунт робітницький — діло Германа, підняте в тій цілі,  щоби всіх дрібніших предприємців, а навіть і Леона самого, приперти до стіни.  — Але слухайте ж, що далі було. Іду я собі гостинцем, аж ту мені назустріч ціла  юрба тих голодранців.  Куди?  — питають. Я зібрався на відвагу:  А вам що до того?  —  кажу.  Нам до того! — відповіли. — Не бачите, що ми ту варта, пильнувати маємо, щоб  ніхто з Борислава не виходив!  —  Що ви дурниці плетете, — скрикнув я, — не  зачіпайте людей насеред дороги. Нічого вам не роблю, дайте мені спокій!  —  Ну, то  дайте ж і ви нам спокій, — відказують, — верніться собі подобру до Борислава, а туди  ходити не вільно!  Та й, не вдаючися зо мною в дальші розмови, за плечі мене та й  назад. Я почав шарпатися, кричати, — а вони в сміх. Стисли мене мов кліщами,  відпровадили аж до входу Борислава і пустили.  Ов, біда , — погадав я собі, а ту сам  змучений, ледво дихаю. Став я, озираюся назад, аж бачу, йдуть мої робітники з  Дрогобича.  Га, — гадаю собі, — господи тобі слава, йде поміч! З Борислава не  пускають, але до Борислава, чей же, пустять . Та й іду напротив них, аж радуюся, що їх  так богато, більше як сто люда! Але ще я недалеко уйшов, аж ту тота проклята варта до  них:  Гов! Хто йде?  — крикнули.  Добрі люди, робітники , — відповідають тамті.  А  куди ту ідете?  —  От ідем на роботу, туйтаки, до Борислава . —  Не можна!  —  Як то  не можна?  —  Так що не можна. Ви хіба по чули нашої просьби, що ми посилали всюди  своїх людей і просили, щоб ніхто через тих кілька день не йшов сюди на роботу, поки  ми для всіх ліпшої плати не доб'ємося?  —  Ні, не чули , — кажуть дрогобицькі.  Ну, то  чуйте ж тепер, і просимо вас в добрім способі, вертайте назад, відки прийшли!   Робітники почали вагуватися, деякі, очевидно, мали охоту вертатися назад і почали з  тими розбійниками перешіптуватися, другі знов, хоч, може, і не вірили тій бесіді, але  боялися, що їх тут така многота зібралася. Досить того, що приходяща громада стояла,  сама не знаючи, що діяти і що почати. Се вивело мене з терпцю. Я скочив посеред них і  крикнув:  Не слухайте їх бесіди, люди! Вони розбійники, нероби! Кримінал їм буде, не  більша плата! Ходіть до роботи, не зважайте на них! По вісім шісток денно на кождого,  — що вам більше потрібно!  Ті слова троха немов оголомшили всіх. Приходящі зачали  рушатися, щоб попертися наперед. Але тоті стали лавою:  Стійте! Не пустимо нікого!   Я собі знов кричу:  Далі за мною!  Гармидер зробився, далі п'ястуки почали сипатись,  штурканці, а далі й каміння. На крик поназбігалося їх багато, зачалася бійка така, що й  світа не видно стало. Я й сам не тямлю, що зо мною сталося. Кілька кулаків заїхало  мені то в лице, то поза вуха, то в потилицю, то межи плечі, так що я й нестямився, коли  попав в самий найгустіший стиск, а відтам витручено мене знов на бориславську  улицю. Я озирнувся, — бійка вже скінчилася, приходящі розбігалися врозсип і погнали  до Губич. Крик, ревіт:  Гурра! гурра!  Аж оглушило мене, і я, видячії, що нічого не  пораджу, вернувся сюди. От таке-то!  І Леон, скінчивши своє оповідання, сплюнув і закляв ще раз  тим розбійникам ,  котрі ні з сього ні з того наробили їм тілько клопоту і готові ще й більшої біди наробити.  Всі жиди стихли на хвилю, всі роздумували над тим, що чули, але ніхто не вмів нічого  придумати, окрім одного: жандармів і війська. Тільки Герман досі не мішався в їх  наради, а все ще стояв коло вікна і думав. По його наморщенім чолі і твердо в одну  точку впертих очах видно було, що гадка його працює з незвичайною силою. Та й  справді, діло стоїло великої розваги, хвиля приходила рішуча, в котрій не можна було  нині ручити за завтра, в котрій треба було добре натужити увагу, щоб пройти ціло  через усі 'закрутини ворожої долі.  — І ще, прокляті, сміялися з мене, — викрикував почервонілий від жару Леон, —  коли побачили, як я обшарпаний і обпорошений. Але постійте, побачимо ще, хто буде  напослідку сміятися: чи ми, чи ви?   Чи ми, чи ви, — думалось і Германоізі, — а радше сказавши: чи я, чи ви! Га, що за  думка! — і він махнув рукою, немов хотячи зловити щасливу думку, котра в тій хвилі  блиснула в його голові. — Отак, отак, се правдива дорога, туди треба йтиі Удатися  може дуже легко, а коли удасться, ну, тоді й питання нема, хто з нас буде сміятися, чи  я, чи ви!   План воєнний в Германовій голові швидко уложився, і він зараз же виступив  насеред світлиці і попросив зібраних о хвилю уваги.  — Слухаю ваших рад і дивуюся, — зачав він своїм звичайним, різким тоном. —  Жандарми! Чи жандарми заставлять робітників лізти до ям? Ні, поарештують одних, а  решту розгонять, а нам не буде ліпше, бо нам не порядку треба, а робітників, дешевих  робітників! Чи не так?  — Авжеж, що так! — загомоніли жиди.  — Військо! — говорив далі Герман. — Се то само, що й жандарми, тілько що нам на  додаток усього прийшлось би кормити його, а пожитку й з нього ніякого. Я гадаю, що  оба ті способи ані до чого не здалі.  — Але що ж робити, що робити?  — Отож-то й є питання, що робити! Я гадаю, що той цілий бунт — то така якась  заразлива слабість, на котру ще загального рецепту не вигадано, а може, й зовсім не  може бути. Але раз поможе се, другий раз те, як до обставин. Треба вважати, з чого  слабість почалася, як проявлявся, ну, і після того раду радити. От ту у нас то певна річ,  що плачено їм досі, як на нинішній голодний рік, замало.  — Що? Як? Замало? — загомоніли жиди.  — Мовчім, — крикнув насмішливо Леон, — пан Гольдкремер хоче забавитися в  адвоката тих розбійників, певно, скаже нам пристати на всі їх жадання і віддати їм усе,  що маємо!  — Яв ніякого адвоката бавитися не хочу, — відказав різко, але спокійно Герман, —  я навіть не хочу бавитися в ліберала, в якого до вчора бавився пан Гаммершляг, і не  буду тим розбійникам захвалював ніякої  самопомочі , — я буду тілько говорив яко  гешефтсман, als eia praktischer Geschдftsmann ', та й годі.  Леон прикусив губи на ті слова, — Германова різка відправа вколола його дуже, але  він чув, що не може на неї нічого відповісти, і мовчав.  — Я ще раз кажу, — говорив далі з притиском Герман, — платилось їм замало! Ми  тут прецінь самі свої, то ми можемо до того признатися між собою, коли нам іде о то,  щоби пізнати причину тої бунтації. Адже ж воли не ревуть, як ясла повні! Розумівся,  інша річ — признатися до того ту, самі перед своїми, а інша річ — говорити щось  подібного перед ними! То би нас зарізало!  — О, певно, певно! — скрикнули жиди, раді з такого обороту Германової бесіди.  — Я се для того підношу, — говорив далі Герман, — щоби вас переконати, що ту  нема ніяких посторонніх бунтарів і що се річ дуже серйозна та поважна, котру треба  якнайшвидше втихомирити, щоби з неї не виросло яке більше нещастя.  — Нащо вже більшого, як те, що ось тепер на нас упало!  — Е, се ще байка, — відказав Герман, — не то ще може бути, коли не зуміємо  швидко замовити бурю.  — Але як, як її замовити?  — Отже ж ту, як бачу, в два способи. Очевидно, що вони до тої змови  приготовилися, і то добре приготовилися. Бо зважте все! Більша половина опустила  Борислав, по селах висланці їх попідмовляли народ не йти сюда на роботу, поживи собі  наладили, — одним словом, забезпечилися. Але, будьте ласкаві, зважте лишень, що все  те потребує грошей, багато грошей. А відки у них вони возьмуться? Правда, ми чули  щось, що у них складки робляться, але що вони могли наскладати? Певно, що небагато.  Значиться, одна моя рада була би: сидіти нам спокійно, не туратися до них, не  панькати коло них, а ждати, поки всі їх запаси вичерпаються. Тоді вони певно прийдуть  самі до нас і стануть на роботу по такій ціні, яку ми їм подиктуємо.  Герман при тих словах уважно глядів на лиця окружаючих, щоб вичитати з них, яке  вражіння зробить його бесіда. Вражіння мусило бути не дуже добре, бо багато лиць  геть поперекривлювалося, мов від гіркої редьки.  — Та воно б то добре було, — сказав вкінці Леон, — ждати! Коби-то ми знали, що їм  нинізавтра запасів не стане. Але що, як вони забезпечилися на який тиждень або й ще  на довше?  — А відки ж би у них тілько грошей набралося? — спитав Герман.  — Хто знає? — відказали деякі жиди, ззирнувшися з Леоном.  — А довго чекати нам не можна, — тягнув далі Леон. — Самі знаєте, у нас  контракти, терміни добігають до кінця, робота мусить якнайшвидше кінчитися, куди ту  чекати?  — Га, як так, то оставсь тілько другий спосіб:  вдоволити їх жадання.  — Їх жадання! — скрикнули жиди майже всі в один голос. — Ні, ніколи! Радше  військо і жандарми!  — Але ж, панове, — уцитькував їх Герман, — лякаєтесь тих жадань, немовби вони  не знати чого жадали. Ану-ко, скажіть, будьте ласкаві, котрий знаєте, чого вони  жадають?  Жиди стали, мов теля перед новими воротами. І справді, в сей спосіб вони не  завдавали собі досі того питання. Робітники видавались їм досі тільки ворогом, котрого  будь-що-будь треба побороти, але входити з ними в якийсь торг, старатись вирозуміти  їх жадання — о тім вони досі й не думали. Перший Леон здобувся на слово:  — Як то не знаємо? Одного жадають: більшої плати!  — Ну, се ще хто знає, що за більшої плати, — відказав Герман. — Чи хотять, щоби їм  підбільшено плату о п'ять центів, чи взадвоє проти попередньої. Коли тілько так взагалі   більше , то се ще нічого страшного, видно, що можна й поторгуватися. Але я кажу —  насамперед дізнатись би нам докладно, чого вони жадають. Може, вони й зовсім не  того хочуть або, може, окрім того, й ще чого іншого хочуть? Адже ніхто їх о то не  питався!  — Правда ваша, треба спитати їх самих, почуємо, чого їм треба! — загомоніли  жиди.  — Але кого ж вишлемо до них в тім ділі? — питався Герман.  — Най іде хто хоче, я не піду, — сказав Леон. — Се розбійники, роздерти готові  чоловіка.  — Коли ваша воля здати се діло на мене, — говорив Герман, — то я радо для всіх  прийму на себе сей труд.  — Добре, добре! — роздався гомін.  — А коли так, то прошу послухати ще ось що. Прийшла мені на думку ще одна річ,  котра, може, зробить їх податнішими до згоди. Як бачимо, на все вони приготовилися,  страви накупили, варти порозставляли, — але о хати, певно, не постаралися. Адже всі  вони мешкають в ваших хатах! А що, якби ви зараз, нині ще всім виповіли помешкання.  Пора вже досить холодна, як на то, сеї ночі вітер схопився .стоковий, студений і дує, —  будуть мусили зябнути під голим небом, то зараз почують, що недобре то з нами війну  провадити.  — Воно-то правда, — сказали несміливо деякі жиди, — але хто знає, чи вони  схотять уступитися? Чи то їх ще дужче не роздразнить?  — Га, побачимо, — сказав Герман, — а стрібувати, я думаю, можна! Адже що ту  великого? Кождий має право виповісти комірникові хату, коли йому сподобається.  — Ну, стрібуємо, — відказали жиди.  — А коли так, то підемо! Піду там до них, почую, чого вони хочуть. А пополудні, так  коло третьої, прошу вас всіх знов до себе, — почуєте, на чім стоїмо, і будемо могли  урадити напевно, що нам діяти!  З тим жиди розійшлися.  XVII  Узявши капелюх на голову і легеньку паличку в руки, пішов Герман долі  Бориславом аж ід толоці, де було робітницьке зборище. Він ішов, немов нічого не  бачачи і ні о що не дбаючи, аж поки не дійшов до робітницької варти, що стояла на  гостинці.  — Гов, — скрикнули на нього вартові, — куди йдете?  — Я? До вас іду! — відказав Герман.  — До кого, до нас?  — Хотів би-м поговорити з вами по-добру.  — О чім? і  — О тім, що час би вам на роботу ставати — часу шкода, а ту стоячи та вартуючи,  нічого доброго не вистоїте.  — Ми то самі знаємо, що не вистоїмо, — відповіли деякі із вартових, — але що  робити, коли , з вами інакше годі до ладу дійти.  — Ну, ну, хто ще знає, чи годі. Ви нас не знаєте. Ви гадаєте, як жид, то вже не  чоловік. А ми також люди і знаємо, що кому належиться. Ну, що з вами довго говорити,  скажу вам попросту, — адже ви знаєте, що я за один?  — Як же не знати, знаємо!  — Ну, то скажу вам попросту, що тутешні жиди, видячи, що силою з вами не  порадити, післали мене до вас, щоби зробити згоду, казали питатися попереду усього:  чого хочете? чого жадаєте?  — Ну, так, то що іншого, так, то розуміємо! — радувалися робітники. — От ідіть  лишень до он тої хати, там зараз зійдеся наша рада, то будете могли поговорити.  Один із вартових як стій попровадив Германа до Матієвої хати, а другий побіг  скликати побратимів і прочих робітників, щоб ішли робити згоду. Недовго прийшлось і  ждати Германові. Побратими посходилися, а за ними й ціла юрба святкуючих  робітників, котрі не тільки наповнили тісну Матієву хатину, але густо обступили її  довкола, цікаві, яка то буде згода.  В хаті посаджено Германа на ослоні, а побратими і ще деякі старші робітники  позасідали коло столу, на тапчані і на припічку. Стасюра, найстарший віком, засів у  старшім кінці стола, а Сень Басараб, як звичайно, сидів на порозі підо дверми.  — Скажіть же, пане Гольдкремер, усій громаді, за чим ви прийшли, — сказав  поважно Стасюра.  — Ну, чого я прийшов? — повторив Герман, встав з ослона і глянув по робітниках.  — Мене при-~ слали жиди: що ви гадаєте? Чому не хочете ані самі робити, ані другим  не даєте?  — Не можна при такій платі, пане Гольдкремер, — відказав Стасюра. — Замало нам  платите. Люди з голоду мруть.  — Платимо, що можемо! — відповів Герман. — Як маємо вам більше платити, коли  не мож більше? Кепські гешефти — відки взяти грошей? Ми самі швидко скапцаніємо, з  торбами підемо.  — Ну, вже того ви нам не говоріть! А впрочім, пане Гольдкремер, скажіть самі по  щирості, що нас то може обходити, що у вас кепські гешефти, як кажете? Чи для того,  що ви за сотнар воску берете не п'ятдесят, а тілько сорок і дев'ять ринських, то я маю  мерти з голоду? Як вам кінці докупи не сходяться при тім гешефті, то ви собі його  покиньте, — може, на ваше місце прийде другий такий, котрому кінці зійдуться докупи.  А ні, то се буде знати, що цілий той гешефт у нас зовсім не виплачуеся і його треба  покинути, а взятися до іншого. Але се вже ваша річ! Робітника се нічо не обходить. Ви  йому кажіть і лід орати — воля ваша, а тілько платіть йому так, щоб він міг жити по-  людськи!  — Добре ви то кажете і мудро ви то кажете, — відповів Герман, — ну, і най буде по-  вашому. Не будем о тім говорити. Жиди й самі видять, що так далі бути не може, що  треба кождому якось жити, — жиди також люди! Скажіть, чого ви собі жадаєте, щоби-  сте стали знов на роботу.  — Ми також люди, пане Гольдкремер, — відказав Стасюра, — а не ніякі розбійники,  як вам, може, здаєся. Ми не для того робимо бунтацію, щоби вас обдерти або що, але  для того, що нам так уже прикро прийшлося, що годі було видержати далі. Тому-то й  жадання наші невеликі. Отже, вважайте, пане Гольдкремер, чого ми хочемо. По-перше,  щоби робітникам плата була висша, а то: тим, що в яму лізуть, — по дванадцять шісток,  тим, що наверха, — по ринському, а дітям — по вісім шісток.  — Ну, — сказав Герман, — на се можна би згодитися. Що далі?  — По-друге, щоби касієрного від робітників ніхто ніякого не брав.  — І се не велика річ, касієрам закажеться, та й не будуть брати.  — По-третє, щоби в разі, як якому робітникові при роботі лучиться нещастя:  смерть, каліцтво чи що, то щоби властивець обов'язаний був платити за шпиталь і ліки,  а також ратувати осиротілу родину нещасливого хоч через півроку.  — Гм, і се ще, може би, далося деяк зробити. Ну, і конець?  — Та ніби конець, а ніби не конець, — сказав Стасюра, — властиво, ще саме  найголовніше лишилося: щоби ми мали від вас поруку, що як раз зробимо згоду, то ви  на другий день не зломите її.  — Поруку? — повторив здивований Герман. — А яку ж вам маємо поруку дати?  — І се також не така страшна річ, як на око видався. Ми хочемо заложити собі  касу, з котрої би був для нас порятунок у всякій потребі. Отже, ми жадаємо, щоби  тепер, заки маємо стати на роботу, кождий властивець від кождої кошари вплатив до  тої каси десять ринських, а відтак щоб обов'язався так само від кождої кошари давати  тижнево по ринському. Та й на тім конепь.  Герман стояв, витріщивши очі, і не бачив нічого. Се посліднє жадання заїхало йому  мов довбнею в тім'я. Досі, чуючи скромні і дрібні жадання робітницькі, він в душі  починав уже сміятися з робітників, що задля такої марниці зачинали аж цілу бунтацію.  Але тепер почало йому прояснюватися. Він відразу побачив, до чого воно йде з тим  жаданням.  — Але, що ж вам се за порука? — допитував він, чинячися, що не розуміє цілої ваги  робітницького жадання.  — Се вже наша річ, — відповів Стасюра. — Впрочім. як самі бачите, порука  невелика, але що ж діяти, така вже наша бідна доля, що й поруки ліпшої матії не  можемо.   Ще й кпить, бестія!  — думав собі Герман і сам не знав, що діяти з тим жаданням:  чи торгуватися, чи просто відтяти. Але одно і друге видавалось йому однако  небезпечним. Швидко він надумався.  — Ні, не можна сього, — сказав він рішуче, — такого жадання й не ставляйте, бо не  дістанете! Вигадуйте яку іншу для себе поруку!  — Яку ж вигадувати? Досить нам сеї одної. Коли ви гадаєте, що сього не можна, то  пригадайте ви що іншого, але такого, щоби нам направду ручило.  — Я би гадав, що вам повинно вистачити наше чесне слово.  — Еге-ге, чесне слово! Знаємо ми такі чесні слова! Ні, вже чесне слово іншим  разом, а тепер зробіть так, як ми жадаємо. Чесне слово хіба вдодатку, так буде  наиліпше.  — Але, люди добрі, — почав уговорювати Герман, — що ви собі гадаєте з такими  жаданнями? Ви думаєте, що ви ту якісь царі чи самовладники! Не виставляйтеся на  сміх! Жадаєте много, а не дістанете нічого — то весь Борислав вас висміє!  — Весь Борислав нас висміє? А хто ж то такий той Борислав? Борислав, паночку, то  ми! І на нас тепер прийшла пора посміятися над вами! Чи ми дістанемо що, чи не  дістанемо, се вже потому покажеся, але на тепер від своїх жадань не відступимо, будь-  що-будь!  — Як ваша воля, — сказав Герман, — я скажу властивцям о ваших жаданнях і  принесу вам відповідь! Бувайте здоровії  І він кивнув їм гордо головою і вийшов,  — А що, самі видите, — сказав по його виході Бенедьо, — що добре ми втрафили,  жадаючи від жидів вкладок до нашої каси. Все вони дадуть нам тепер, як притиск на  них, — але се їм найтяжше прийдеся. А се повинно нас навчити, що іменно на тім ми  повинні найтвердше стояти. Будь-що-будь, довго вони не можуть опиратися, треба нам  тілько твердо постояти за своїм! Вони добре знають, що як нам тепер дадуть з кожної  кошари по десятці, то ми зараз на другий тиждень зможемо їм знов таку саму бунтацію  під носом зробити!  Між тим Герман в тяжкій задумі йшов бориславською улицею.  Чи чорт який  нарозумив тих людей, чи що такого сталося? Адже ж як їм відразу згори тілько грошей  скинути, то се винесе кілька тисяч, і вони на тоту суму в кождій хвилі зможуть нам  зробити ще ліпшу коломийку. А так їх задурити, щоби відступили від того жадання, то  також не вдасться. Чорт би побрав таку штуку!   Прийшовши додому, довго ще думав Герман над тим ділом і ніяк не міг додуматися  до доброго кінця. Вже й полуднє минуло, надійшла третя година. Юрбою валять жиди  до Германового дому, щоб почути від нього жадання робітників. Але, почувши їх, і світу  не раді стали.  — Ні, не можна, не можна! — крикнули всі в один голос. — Се нас зруйнує, се нас з  торбами межи хати пустить!  — Га, то остаєсь нам одно: чекати, поки їх засоби не вичерпаються.  — І сього не можна!  — Та-бо ви як діти, — скрикнув гнівно Гермар. — Ні дома мене не лишай, ні в поле  не бери! То що ж робити? Міркуйте самі, чи є який ліпший вихід.  Жиди притихли.  — Може би, можна дещо виторгувати?  — Ні, не можна. Вже я трібував, — і не заходь з того боку.  — Га, то най їх усі чорти поберуть, коли такі — скрикнули жиди.  — І я так кажу, — додав Герман, — але з того для нас поміч невелика,  В тій хвилі Леон, що мовчав під час цілої тої перепалки, присунувся до Германа і  шепнув йому щось до уха. Герман стрепенувся і напіврадісно, а напівнасмішливо  позирнув на нього.  — Тілько ви знов мені не заїжджайте з моїм вчорашнім лібералізмом, — прошептав  він, усміхаючись. — Що діяти? Not bricht Eisen ', а лібералізм не залізо!   Такі-то ви всі ліберали, поки таним коштом!  — подумав собі Герман, але наголос  сказав:  — Що ж, ваша рада не зла! Нам тепер о одно ходить: зламати наразі їх упір, а се  певно, що їх троха охолодить. Коби тілько удалося.  — Як не вдасться? Мусить удатися. Треба тілько взятися порядно.  — Та що таке, що таке? — допитували жиди. Леон кільком почав шептати до уха  свій проект, котрий мигом напошепки рознісся по світлиці. Ніхто не важився висказати  його голосно, хоч усі знали, що вони тут  самі свої .  — Гурра! се раз проект! — скрикнули радісно жиди. — Тепер ми їм покажемо, хто з  кого насмієся, ха-ха-ха! Проведемо! Як кітку за стеблом, проведемо!..  — Так, значиться, пристаєте? — спитав Герман, коли улягся веселий гомін.  — Пристаємо, пристаємо, — розумівся, з тою ключкою.  — Коли так, то збираймося ж всі разом і ходімо до них. Усі жадані гроші треба їм  зложити зараз, згори, і завтра нехай на роботу стають!  З гомоном вирушили жиди з Германової світлиці. Герман остався на хвилю позаду,  прикликав Мортка і довгенько щось з ним балакав. Лице Морткове, рябе і погане,  прояснилося при кінці якимось злодійським усміхом.  — Добре, пане, зроблю се для вас, але прошу вас о поміч в тамтій справі. Якісь  погані вісті доходять мене...  — Не бійся, я за все стою; що в моїй силі, то зроблю для тебе.  І за сим оба вийшли до жидівської громади, що, гомонячи, стояла на улиці. Але  гомін той не був уже такий безпечно веселий, як перед хвилею. Холодний вітер улиці  охолодив трохи й радість жидів.  — А хто знає, чи се вдасться? Ризико, ризико! — неслось в громаді, мов'шелест  зів'ялого листя.  — Га, що ж діяти, — сказав Герман, — ризико воно є, але у нашого брата кождий  крок — рпзико, то вже ризикуймо й на тім кроці. Удасться — то добре, а не вдасться —  то ще таки світу не конець, і вони нам з рук не вирвуться.  Громада йшла улицею звільна, мов в процесії. Герман пішов передом до Матієвої  хати, щоб перший приніс робітникам веселу для них новину. Слух о жидівській процесії  рухнув уже по Бориславі, — юрба робітників валила позаду жидів, а друга юрба ждала  вже проти Матієвої хати. Але ніхто не знав ще, що се все значиться.  — Ну, що? — спитав Герман, коли робітники в хатині засіли по-давньому. —  Нагадались вії?  — А що ми мали нагадуватися? — відповів Стасюра, — Наша гадка одна. От чей вам  бог післав інший розум на душу.  — То зле, що ви такі уперті, — сказав Герман.— — Але що вже діяти? Таке-то наше,  бідних жидів. Коли хто з нами по правді не може порадити, то він береться на нас  силою, бо знає, що ми проти сили не устоїмо. Таке й наше з вами. Затялись ви на своїм  слові — і нам приходиться уступити. Не прийшла гора до пророка — прийшов пророк  до гори.  — Що, ви пристаєте? — спитав Стасюра.  — Авжеж, що маємо робити, пристаємо! І то маєте мені завдячити, — чуєте, люди!  Були між нами такі, що радили спроваджувати на вас шандарів, військо, але я сказав:   Дайте собі з тим спокій!  І наостатку побачили, що я маю рехт, і пристали на ваші  жадання.  — На всі?  — Авжеж, що на всі. Коня без хвоста не купують. Ось вони йдуть сюда всі, щоби вам  до рук туй, на тім місці, зложити гроші до вашої каси. Тілько тепер наше питання: коли  ми маємо до тої каси платити, то щоби ми мали й дозір над нею.  — А сего вам нащо?  — Як то нащо? Адже ж ми платимо. Ану, як хто розкраде гроші?  — Ну, над тим би ще мусила бути рада, се ще побачимо.  — Нехай і так, — сказав добродушно Герман, — мусимо на вас спуститися, бо... ну,  бо мусимо! Але тепер принаймні одно мусимо знати: кілько грошей нині вплине до  каси і де тота каса буде находитися.  Стасюра не міг на те сам нічого відповісти. Він виліз із-за стола і почав шептатися з  Сенем Басарабом, з Матієм і Бенедьом. Всі вони не знали, що й думати, о тій наглій  податливості жидів, а Сень Басараб відразу сказав, що боїться, чи за тим не криється  який підступ. Але Бенедьо, щирий і добродушний, вибив їм з голови підозріння.  Впрочім, і сама річ ие виглядала на підступ. Коли б жиди хотіли збувати їх обіцянками,  то що іншого, але вони прецінь хотять давати гроші, а гроші — то прецінь не є нічого  фальшивого: возьми до рук, замкни до скрині — і безпечно. Побратими подалися на ті  докази і рішили так, що справедливість вимагає, щоб і жиди знали, кілько від них  грошей до каси вплило і де тота каса находиться.  — Нехай буде по-вашому, — сказав Стасюра. — Виберіть двох з-поміж себе, котрі би  були при складці: при їх очах гроші зложаться до скрині враз із списом, хто що дав, при  їх очах скриня й замкнеться, — і так буде й далі, кождого тижня, доки потому ліпше не  урадимось, як нам бути з зарядом каси.  Нетаєний промінь радості перелетів по Германовім лиці на ті слова. Ось уже  змагаючийся гомін коло хатини дав знати про прихід жидів. Ось уже вони почали  входити до хати, дотикаючи рукою капелюха, вітаючи робітників уриваними  дай бо' .  Герман кількома словами по-жидівськи розказав їм, яка стала умова, і вони швидко  порозумілися, щоб при складці були Герман і Леон. Почалася складка. Прийдеволя  записував, хто що дає. Насамперед приступили дрібні властивці: ті платили з квасним  виразом, з оханням, деякі торгувалися, другі попросту недодавали по ринському та по  два. Більші властивці платили з жартами, з притиками, — деякі давали по одинадцять і  по дванадцять ринських, вкінці Леон дав двадцять, а Герман — аж п'ятдесят. Робітники  тільки позирали по собі, за хатою раз по раз роздавалися радісні крики, — се робітники  вітали свою першу побіду в тяжкій війні за поправу своєї долі. Першу — і послідню  наразі!  Складка скінчилася. Перечислено гроші, їх показалося звиш три тисячі. Сень  Басараб із порога прокричав тоту суму цілій робітницькій громаді. Радість була без  кінця. Германа і Леона трохи на руках не несли, — вони тільки всміхалися, почервонілі  і спочені від задухи, що стояла в тісній, людьми набитій хатині. Гроші вложено до  окованої скриньки, котра мала стояти в Матієвій хаті. Серед загальної шумної радості  жиди віддалилися.  — Гурра! Наша взяла! Гурра! — кричали довго ще робітники, ходячи товпами по  Бориславі. Веселі пісні роздалися від одного кінця до другого.  — А завтра до роботи, — говорили деякі, зітхаючи.  — Ну і що ж! Не вік же нам святкувати. Просвяткували три дні, як великодні свята,  хіба не досить? Се був наш правдивий Великдень!  — А ви, — говорили деякі на радощах Матієві і Сеневі, — пантруйте нам нашої каси,  як ока в голові. Три тисячі срібла — таж то сума!  — Ану, панове ріпники, нафтарі, мазярі, чия ласка зараз до роботи? — голосили по  улицях надзорці. — До вечора півшахти! Ану, ану!  Товпа робітників валила за ними.  В Леоновій фабриці від першої хвилі, як згода стала, вже горіла робота. Квапно  діялось Леонові. Він хотів завтра скінчити цілий ладунок церезину, щоби до кінця  тижня упакувати і вислати до Росії. Він аж горів з нетерпеливості через тоті дні  примусового святкування, а й Шеффелеві було якось не до солі. Тепер же він ледве міг  діждатися згоди, а зараз туй-таки закликав Бенедя і других тих, що вперед робили на  його фабриці, і післав їх до роботи.  Пізно вночі вернув Бенедьо до хати. В хаті не було нікого. Матій також був на  роботі, — сам Герман конче просив його, щоби робив при його ямі, по п'ятнадцять  шісток обіцяв, і старий Матій на радощах подався. Яма була глибока, але більша її  часть була забита — нафти не було. Зато в глибині около двадцяти сажнів ішов перший  поверх штолень, о п'ять сажнів нижче другий поверх, далі третій, в котрім тепер  робилося. • Яма була багата — штольні давали денно около десять сотнарів воску, а  таких багатих ям було у Германа звиш вісімдесят. І Матій прийшов з роботи пізно  вночі, змучений, ледве живий, і скоро тільки до хати, кинувся на постіль і заснув, як  колода. Він і не бачив, як оподалік за ним на пальцях скрадався вулицями Мортко, як  він, коли Матій увійшов до хати, не замкнувши дверей, вшмигнувся до сіней і скулився  в кутику, як вкінці, коли Матій замкнув двері, розібрався і заснув, тихесенько вповз до  хати, висунув з-під печі скриньку з грішми, взяв її під паху і поповз із хати. Ніхто не  бачив сього, хіба блідолиций місяць, що час від часу боязко визирав із-за хмари. І ніхто  не чув, як калатнув дерев'яний замок в сіняних дверях, як рипнули двері, як почупкав  Мортко долі улицею, — ніхто не чув сього, хіба холодний вітер, що різко шумів з устоку  на Борислав, і стогнав, і завивав у крутих берегах недалекої річки.  На другий день крик і гвалт зробився в Матієвій хаті — скринька, робітницька каса,  пропала без сліду!  На другий день усі робітники пізнали, що вони завчасно сміялися! Жиди стрінули  їх з насмішкою, а то й з наругами і погрозами. Плату відразу знизили ще нижче  попередньої, а на безсильні прокляття і погрози обдурених робітників відповідали  тільки сміхом.  — А щоб ви знали, дурні гої, як з нами воювати! А де ваша каса, га? Ви гадали, що  ми ні з сього ті з того будемо вам касу складати? Постійте троха, випчихайтеся!  Борислав — то ми! І ми тепер сміємося з вас!  XVIII  З дивним якимось прочуттям вибирався ВанГехт з Відня в дорогу до Галичини.  Щось немов говорило йому, що в тім новім, незнакомім для нього світі ждуть його  чималі бурі і пригоди, жде його читрохи гризоти і прикрості. Але розум і писаний та  легалізований контракт говорили йому, що в тім новім світі жде його маєток і достаток,  і він не мав причини не вірити сьому другому, виразному голосові.  Вибираючися в далеку і непевну дорогу, він подумав, що придався б йому помічник,  і гадка його скинула зараз на Шеффеля. Де він і що з ним сталося? Він побіг до поліції,  — там вказали йому помешкання його колишнього асистента. Але в помешканні Ван-  Гехт асистента свого не застав, — від кількох місяців виїхав. Куди виїхав? Сього не  знали напевно, — знали тільки те, що виїхав кудись nach Polen '. Хоч Ван-Гехт і не дуже  наклінний був до підозрінь, але його зостановило, куди-таки nach Polen міг виїхати  Шеффель.  А шкода, що його нема, — думалось йому, — міг би був при мені гарний  гріш заробити!   Аж ось перед самим виїздом з Відня одержав Ван-Гехт письмо з Росії від одного  високого достойника, — мабуть, члена св. синоду, чи що. Достойник запитував його, що  се такого сталося з його проектом достави церезину, і для чого наміри його розбилися,  і чи, може, він продав свій патент  Спілці земного воску , котра давно вже зробила з св.  синодом контракт о тоту доставу, зложила 100 000 рублів кавції і швидко має  постачити перший ладунок — 50 000 сотнарів? Грім з ясного неба не був би так  перелякав бідного Ван-Гехта, як се дружнє письмо.  А се що такого? — скрикнув він. —  Се відки така кара божа на мене? Хто смів, хто міг мені се зробити?  Мов опарений,  кидався він сюди і туди, не знаючи, що діяти. Телеграфічно запитав свого достойника,  щоби був ласкав донести йому, з ким стоїть в контрактах тота  Спілка земного воску  і  відки надіється присипки церезину, але достойник не відповідав, бо, мабуть, і сам не  знав. Тоді Ван-Гехт побіг з лиотом достойника і з своїм патентом до прокураторії  державної, звіщаючи її о наміренім на його шкоду ошуканстві. В прокураторії сказали  йому:  Добре, винайдіть ошуканця, а можете бути певні, що він буде укараний . Ба,  винайдіть ошуканця! Коби-то він знав його, коби знав, де він є! Мов лихорадкою битий,  побіг Ван-Гехт до уряду цлового і виєднав розпорядження, щоби по причині  узасадненого підозріння о ошуканство всі посилки земного воску, йдучі з Галичини до  Росії і Румунії підлягали докладній ревізії, а коли б між ними показався церезин, то  щоб був притриманий, і яко corpus delicti 1, відісланий до прокураторії державної. Сам  своїм коштом, не ждучи бюрократичного порядку, Ван-Гехт розтелеграфував те  розпорядження по всіх награничних коморах, додаючи від себе обіцянку щедрої  надгороди для того урядника, котрий викриє ошуканську посилку. Так упоравшися,  Ван-Гехт аж відотхнув і, швидко зібравшися, рушив в дорогу.  Але думка його, до дна розворушена, не переставала вертітися коло одного  питання: хто се міг мені зробити? Очевидна річ, тільки дві можливості показувались  йому: або хто-небудь случайно, не знаючи о його патенті, винайшов церезин окремо від  нього, або Шеффель, котрому звісний був його секрет, видав його. І коли перша  можливість, чим більше в неї вдумувався, тим дальшою йому показувалась, то зате  підозріння на Шеффеля щохвилі набирало більше сили і правдоподібності.  Несподіваною а сильною підпорою того підозріння послужило й те, що він чув о  Шеффелевім від'їзді nach Polen. І Ван-Гехт постановив собі, скоро приїде до Дрогобича,  розвідувати боками, чи не дізнабться дещо про Шеффеля.  Щастя сприяло Ван-Гехтові. Приїхавши до Дрогобича, він не застав Германа дома,  але застав тільки карточку від нього, щоби був ласкав потрудитися до фабрики і  оглянути перезиновий відділ, уладжений після його плану. Він поїхав до фабрики. Там  застав якраз будовничого, котрий кінчив уставлювання кітла. Оглянувши перезиновий  відділ, Ван-Гехт висказав будовничому своє повне вдоволення, а що будовничий,  скінчивши своє діло, мав саме вертати до Дрогобича, то ВанГехт запросив його до  повозу, на котрім він сам приїхав. Посідали. Розговорилися по дорозі. Будовничий  розказував Ван-Гехтові про Борислав і про те, що там учора вибухли якісь непорядки, о  котрих досі нічого ще певного не знати.  Певно, звичайна хлопська непокірливість,  нічого важного!  — додав він з погордою. Далі перейшла бесіда на другі бориславські  обставини, на стан воскової продукції і воскового ринку. З розмови показалося, що про  новий церезин будовничий нічого ще не знає, і Ван-Гехт почав думати, що годі буде від  нього що-небудь дізнатися о тім, чого йому треба. Але будовничий розговорився і  говорив уже, що йому слина на язик принесла.  — Я вам кажу, що ціла та штука недовго потриває, — балакав він, — леда день, і все  попелом розвієся, збанкротує. Дрібні властивці держаться якимось чудом божим, і  треба тілько якого-небудь случайного припадку, щоб усе те пішло з торбами. А й між  більшими властивцями, розумієся, крім одного Германа Гольдкремера, нема ні одного  солідного гешефтсмана. Усе швіндель, усе дурисвіти! От, прошу вас, тут оден з  найбагатших будує недавно нову фабрику, якусь новомодну фабрику, і, хотячи  замаскуватися, говорить мені, що се має бути паровий млин. Дає мені план, — вже й  забув, чиєї то роботи той план був. Ну, нічо, зирнув я, виджу, що се нафтарня, а не  млин, але гадаю собі:  Коли твоя воля, щоби се був млин, то най тобі буде млин . А він,  дурень, скоро при перших закладинах та й зараз проговорився, і ще й мене  скомпромітував! Ну, скажіть же, чи можна з такими людьми солідне діло мати?  Ван-Гехта не дуже зацікавило се оповідання. Але щоб не показатися нечемним і  таки чимось піддержати розмову, він спитав будовничого:  — То, кажете, новомодна якась фабрика? А не можете мені сказати, що в ній такого  новомодного?  — Не можу вам того сказати, бо, як кажу вам, будови тої я не провадив. Але коли ви  з тим ділом ближче знакомі, то я вам скажу, якої системи се фабрика. Позвольте,  позвольте, тепер собі пригадую, план фабрики був роботи якогось Шеффеля, — певно,  будете знати його систему фабрикації?  Ван-Гехт аж зірвався з сидіння, мов пришиблений наглим ударом електричної  батерії.  — Шеффеля, кажете!? І що, фабрика тота вже готова?  — О, давно готова. Кажуть, що робить день і ніч.  — А властивець тої фабрики зовеся..?  — Леон Гаммершляг.  Ван-Гехт записав собі ім'я в нотатці.  — А не можете мені сказати, — даруйте, що вам так наприкряюся, — де находиться  тота фабрика?  — Поконець Борислава. От сею дорогою як поїдете вдолину, понад ріку, через он то  село, звеся Губичі, і, не доїздячи до Борислава, наліво, над річкою.  — Дякую вам. Мене дуже інтересує та нова система фабрикації, мушу поїхати ще  нині звидіти тоту фабрику. Бувайте здоровії  Карета зупинилась була власне перед домом будовничого, котрий з укладністю  старого елеганта стиснув Ван-Гехта за руку, вискочив з карети і пішов до свого дому.  Ван-Гехт добру хвилю думав, що йому робити, а відтак казав везти до Германового  дому на обід.   Нехай і так, — думав він сам собі по дорозі, — тепер маю його в руках, не втече  мені ніяким способом!   XIX  Щасливий, розрадуваний і пристроєний, мов на празник, увійшов Готліб до  світлиці, в котрій сиділа Фанні. Се перший раз мав він бачитися з нею після щасливого  уладження їх діла між його матір'ю а її батьком. Він ішов, землі під собою не чуючи:  голова його повна була образів щасливої будущини, серце повне було несказанної  нам'єтності, невгасимого жару. Якою-то він застане її? Як вона любо усміхнеться йому  назустріч, як, гіречудово рум'яніючись, впаде в його обняття, похилить прекрасну  головку на його плече, як він буде цілувати, пестити, голубити її! Все те, мов рожеві,  запахущі блискавиці, стріляло в його уяві, і він не йшов, а летів, землі під собою не  чуючи, щоби якнайшвидше побачитись з нею.  Але що се? Ось вона стоїть при вікні, плечима до дверей, з головою, опертою о  шибу, і чи не чує його приходу, чи не хоче обернутися. На ній сукня з якогось сірого  шовку, хоч дорога, а все ж якось так буденно виглядає: ані одна скиндячка, ані ніякий  блискучий металевий стрій, котрі вона так любить, — ніщо не показує, що вона чогось  надіється хорошого, радісного, празничного. Тихенько він наблизився до неї, взяв її за  плече і нахилився, щоб поцілувати в лице, коли разом відскочив, мов опарений,  побачивши, як рясні сльози плили з її очей, і почувши рівночасно-її придушені,  хлипанням переривані слова:  — Іди геть!  — Се що такого? Фанні, що тобі сталося? Фанні, серце моє, чого ти плачеш?  — Іди геть, не говори до мене!  — Як то не говорити? Що ж се такого? Чи вже я тобі такий ненависний, такий  огидний, що й поглянути не хочеш на мене, Фанні?  І він знов положив свої руки на її плечі, стискаючи їх легенько. Фанні ще дужче  заплакала, але не оберталася.  — Іди геть! Хіба ж не знаєш, що нам розлучитися треба, що нам з тобою не бути?  — Нам? Розлучитися? Се ти що говориш, Фанні? Ти недужа, чи що такого? Нам не  бутіг з тобою? Хто се сміє казати?  — Мій батько!  — Твій батько? А се коли? Адже недавно, позавчора, він дав своє слово моїй матері,  — хіба ж він міг взяти назад своє слово?  Фанні мимоволі обернулася, слухаючи його слів, — вона й сама не знала, що се  значиться.  — Але ж противно, Готліб, іменно твоїй матері мій батько казав, що не дасть мене  за тебе, що має зо мною якісь інші види.  — Але ж мати зовсім противно казала мені!  — А я тобі кажу правду, я все чула!  — То моя мати ошукала мене?  — Вона, може, так тілько... щоби ти не турбувався...  — Господи, то воно й справді так? Ні, се не може бути! Що я винен твому батькові,  що ти йому винна, Фанні, що він хоче нас живпх зарити в могилу?  — Я не знаю, Готліб!  — Але ні, ні, ні, — і при тім він з лютості тупнув ногою, — се не може бути! Я не дам  з собою грати, мов з котятем. Я не котя, Фанні, я — вовк, я вмію кусати!  Він почервонів, як буряк, його очі почали заливатися кров'ю, лютість затамувала  йому дух. Фанні дивилася на нього, мов на святого. Ніколи він не видався їй таким  хорошим і принадним, як в тій хвилі дикої лютості.  По хвилі передишки Готліб говорив далі вже трохи лагідніше:  — Але скажи ти мені, бога ради, Фанні, через що твій батько не хоче дати тебе за  мене?  — Не знаю, — відповіла Фанні. — Мені здається, що він має якийсь гнів на твоїх  родичів.  — А ти, Фанні, ти, — і він з диким жаром вдивлювався в її очі, — ти... чи пішла би за  другого, якби твій батько казав тобі?  — Готліб, як можеш ти так питати мене? Ти ж знаєш, я виплакала б свої очі з жалю  за тобою, я вмерла би швидко, але проти батькової волі не пішла б.  — Так ти мене любиш?  — Готліб! — І вона впала в його обняття. Жаль і грозяча розлука додавали сили їх  пестощам, сльози доливали жару їх поцілункам.  — Але які види може твій батько мати з тобою, Фанні?  — Або я знаю! Адже знаєш, мій батько богатий, має зв'язки з усякими купцями та  банкірами, — може, хоче мене віддати за котрого з них.  — Прокляте богатство! — воркнув крізь зуби Готліб.  — Я би воліла, щоби мій батько був бідний, — сказала сумовито Фанні, — тоді він  потребував би ласки твого батька і з радістю віддав би мене за тебе.  Очі Готліба заіскрилися при тих словах дівчини. Він кріпко стиснув її руку, так, що  вона аж скрикнула.  — Добре мовиш, Фанні, — сказав він рішуче, — і я так кажу! Бувай здорова!  — Куди йдеш?  — Не питай! Я постараюсь усунути всі завади, що стоять в дорозі нашому щастю!  Ти мусиш бути моєю, а хоч би ту...  Вона не дочула його слів. Мов громова хмара, вибіг він з Леонового дому, і в бідної  Фанні тривожно стискалося серце.  — Що він хоче зробити? — прошептала вона. — Він такий бистрий і палкий, він так  гаряче і безпам'ятно любить мене, що готов наробити якого лиха. Господи, хорони  його!  А Готліб, вийшовши на улицю, став на хвилю, немов роздумуючи, куди йти. Далі  стрепенувся і погнав додому.  — Мамо! — скрикнув він, впадаючи до материного покою. — Пощо ви одурили  мене?  — Як, коли?  — Пощо ви сказали, що Леон прирік віддати свою доньку за мене?  — Або що, не хоче?  — Адже ж він і вам казав, що не хоче? Чи ні?  — Та так. Поганець він, синку, я тобі давно казала, щоб ти з ними не заходився! —  Все те говорила Рифка, мов сонна, мов із яких неясних столітніх споминок. Але Готліба  тота сонливість вивела з терпцю. Він тупнув ногою, аж вікна забриніли, і крикнув:  — Мамо! Раз я вам казав, щоб ви говорили зо мною по-розумному! Раз я вам сказав,  що люблю Леонову доньку і що вона мусить бути моєю, тож не говоріть мені нічо  против неї! Розумієте чи ні?  Рифка тремтіла всім тілом від тих грізних слів, котрих значення вона лиш через  половину розуміла, і, мов причарована, не зводила очей з його лиця.  — Та добре, синку, добре, але чого ж ти від мене хочеш?  — Я хочу, щоб Фанні була моєю.  — Та що ж, коли той поганець не хоче дати її за тебе.  — Мусить, мамо!  — Мусить? А як же ти його всилуєш?  — Отож о тім я хотів з вами порадитися, мамо.  — Зо мною? Що ж я тобі в тім пораджу? Ти, синку, маєш свій розум, ліпший, ніж  мій, радь собі сам!  — А так, ви розгнівали Леона, відопхнули його, а тепер  радь собі сам ! Виджу,  виджу, як ви мене любите!  Рифка захлипала, мов мала дитина:  — Синку, синку, лиш того мені не кажи! Все, що хочеш, лиш того мені не кажи, що  я тебе не люблю.  — Ба, як же маю не казати, коли ви всьому мойому лиху винні, а тепер і порадити  не хочете, як з того лиха випутатися.  Бідна Рифка билася, мов риба в саку. Вона так рада була подумати і придумати  щось дуже, дуже мудрого для свого сина, але її недужі, надломані і блудні думки  мішалися і розлазилися без ладу і складу, — вона прибирала тисячі рад, одну за  другою, і, не висказавши нічого, відкидала їх, видячи, що всі ті ради безумні і зовсім не  ведучі до цілі.  — Ти, ти, синку, піди до нього і проси його... або ні, ліпше намов деяких ріпників,  щоб його добре вибили... або ще ні, найліпше би було трутити того поганця де з моста в  воду, — або ні, — ох, що то я хотіла сказати...  — Дурні ви, мамо!  Рифку врадувало те слово, воно зняло з неї страшний тягар — думання.  — А видиш, синку, я тобі то казала, що я нічо путнього не придумаю, бо я дурна,  синку, дуже дурна, як стовп, як туман вісімнадцятий! Ох, моя голово, моя бідна, дурна,  нетямуща голово! — І Рифка тяжко заридала, сама не знаючи чого.  Нараз вона стрепенулася, живіша іскра заблисла в її оці.  — Слухай, синку, що я придумала!  — Що таке?  — Він казав, що має інші види з донькою, — певно, за богача якого хоче її дати.  — А певно.  — Якби він був бідний, то дав би доньку за тебе.  — А певно.  — Ну, а хіба ж то така велика річ з богача зробити бідного?  — Невелика.  — І я так думаю. Піди вночі і підложи огонь під його кляту фабрику, все його  богатство за годину з димом піде — і донька його буде твоєю!  Готлібові очі заярілися рішучим огнем.  — Добре кажете, мамо! І я сам так гадаю. Дякую вам!  І він побіг з покою, оставивши Рифку саму з її думками. Вона зразу сиділа  безсильна, втомлена незвичайною працею думок, сиділа і всміхалася, що ось яку то  мудру раду дала вона синові. Лице її в тій хвилі мало вираз того ідіота, що регочеться,  відтявши голову свому любленому котові. Але недовго тривав той ідіотичний супокій.  Ні відси ні відти налетіла ясніша хвиля — Рифці разом ясно стало, в яку бездонну  пропасть попхнула вона свого сина, їй разом показалося, що її син підкрадається з  засвіченим віхтем під якийсь високий темний будинок, що підпалює його, втікає, його  ловлять, б'ють, кують в кайдани, вкидають в якусь глибоку-глибоку підземну вогку яму,  — і вона в страшенній розпуці вхопилася за голову обома руками і, микаючи на собі  волосся, скрикнула:  — Мій сину! Мій сину! Вернися! Але Готліб був уже далеко і не вернувся.  XX  І знов побратими зійшлися на нараду в Матієвій хаті. Мов з хреста зняті, сходилися  вони, мов розбиті, засідали вони на лавах, з похиленими очима, не сміючи зирнути  один на одного, немов то вони були винні тому нещастю, котре постигло цілу  робітницьку громаду. А вже й найдужче подався Бенедьо. По його впалих, помутнілих  очах, по його пожовклім, аж зеленім лиці, по його надломаній, похиленій поставі, по  безсильно обвислих руках видно було, що вся сила його жизні підтята, що усміху не  буде вже на тих зів'ялих устах, що він жвє вже немов чужим, позиченим життям, що  робітницьке нещастя вбило, роздавило його. Кілько він перетерпів в тих двох днях! З  яким болем виривав він із свого серця одну за другою золоту надію! Перша хвиля, коли  вони з Матієм побачили, що двері незамкнуті, а відтак, мов якою зловіщою рукою  перті, переконалися, що скриньки нема, тота перша хвиля — то була, певно, найтяжча,  найстрашніша хвиля в його житті. Всі сили разом опустили його, все тіло так і застило  на місці, вся пам'ять погасла, він стояв, мов паль, і не міг поворухнутися. Звільна ажень  вернула його пам'ять, щоб тим тяжче мучити його. Що скажуть робітники? Що скажуть  побратими? Чи не буде найперша їх думка така, що оба вони, підкуплені жидами,  видали їм касу? Тота страшна думка огнем палила його серце.  І воно зовсім легко  може бути, — шептав йому якийсь злорадний, упертий голос, — адже два нас у хаті,  вилому нема ніякого, сліду ніякого, очевидна річ, що взято скриньку при нас на нашім  свідомі! І я — зрадник! Я, що ціле своє життя, цілу свою душу вложив в тоту справу, я  мав би причинитися до її обалення!..  І хоч того ж таки дня Мортко сам, голосно  регочучись, признався перед Матієм і перед другими робітниками, що се він викрав  касу, що вона находиться в далеко безпечнішім сховку у Германа і що  хто хоче, най мя  йде скаржити, то ще сам піде до діри за недозволен! складки , — то від сього  признання не полегшало Бенедьові. Думка його винаходила чимраз і чимраз нове  терня, котрим могла все наново ранити свої власні криваві рани. Хто бачив його під час  робітницької змови, охочого, невтомимого, радісного, все задуманого і все готового  радити другим і додавати відваги, а хто бачив його тепер, нужденного, скуленого,  тремтячого, — той був би подумав, що се або не той чоловік, або що він перебув яку  тяжку недугу. І Бенедьо справді перебував тяжку недугу, з котрої — сам він те бачив —  виходу для нього не було.  Не менше подалися й другі побратими, особливо Матій і Стасюра. Тільки брати  Басараби не змінилися і, бачилось, не дуже сумували. Ба, що більше, на їх лицях  виднілось щось немов потаєна радість, немов оце сповнялось те, чого вони давно  дожидали.  — Що ж, побратими, — сказав Андрусь по хвилі важкої мовчанки, — наш красний  сон скінчився, розбуджено нас!  Ніхто не відзивався на ті слова.  — Що сумувати, браття, — заговорив знов Андрусь, і голос його ставався чимраз  м'якший, — сум не поможе. Що впало, то пропало, і воно, вірте мені, мусило так  прийти! З нашими жидами таким способом не порадимо, я то з самого початку казав.  Не такий вони народ, щоби можна з ними вдати подобру! І то велике діло, що ми такого  доказали, як отеє перед кількома днями! А се вони би чи тепер, чи в четвер таки  зробили. Ніщо нам тепер і думати о тім, щоби поступати з ними так, як досі!  — Так що ж діяти, — не то сказав, не то зойкнув Бенедьо, — невже ж опустити  зовсім руки і здатися на їх ласку?  — Ні, і ще раз ні! — живо підхопив Андрусь. — Ні, побратими, наша війна з жидами  іно що зачалася, але ще зовсім не скінчилася. Се досі — то був тілько жарт, тепер нас  чекає правдива, велика, гаряча битва!  В словах Андруся було тілько сили, тілько жару і завзяття, що всі мимоволі  ззирнулися на нього.  — Так, тепер нам треба показати, що й жиди завчасно сміються з нас, що Борислав  — то таки ми, робучі люди! Тепер ми побачили, що добрим способом з ними воювати  годі, стрібуємо ж не так!  — Ми й досі, Андрусю, не... не зовсім добрим способом воювали. Вони відплатили  нам тілько зуб за зуб.  В тих болющих словах був такий острий, глибокий закид, що Сень Басараб, котрий,  пикаючи люльку, сидів на порозі, зірвався на рівні ноги й поступив пару кроків до  Бенедя.  — Не випоминай, не випоминай минулого, Бенедю! — сказав він з притиском. —  Адже сам ти знаєш, що без тих нечистих грошей і твоя чиста війна не була б могла  зачатися.  — Я не випоминаю нікому нічого, — смирно відказав Бенедьо, — я знаю сам, що так  мусило бути, що така в;ке наша нещаслива доля, що тілько неправдою з неправди  мусимо видобуватись, але, побратими мої, вірте мому слову, — чим менше неправди  буде на руках наших, тим певніша буде наша дорога, тим борше поборемо ми своїх  ворогів!  — Ба, якби-то вороги также так само думали і также чесно з нами поступали, то  тоді, певно, й ми мусили б їм дорівняти, а то й випередити їх! — сказав Андрусь. — Але  тепер, коли правда зв'язана, а неправда має ніж у руках, то я боюсь, що, заким правда  по правді розв'яжеся, неправда й зовсім заріже її. Але не о тім ми мали нині говорити,  браття, а о тім, що нам тепер робити? Я гадаю, що нам тілько одна дорога осталася, —  але поки скажу своє слово, хто знає, може, з вас котрий вигадає що іншого, кращого...  делікатнішого, — бо моє слово страшне буде, браття! Тож, прошу вас, хто має що  сказати, най каже. Ти, Бенедю?..  — Я нічого не скажу. Я не знаю, що нам тепер робити! Хіба зачинати наново  утрачене.  — Еге-ге, далека дорога, та й то мости позривані. Ні, вже що іншого придумай!  Бенедьо мовчав. Що він міг тепер придумати?  — А ви, друзі, знаєте який спосіб? — спитав Андрусь. — Говоріть!  Ніхто не говорив. Усі сиділи з понуреними додолу головами, всі чули, що  наближається щось страшне, якесь велике знищення, але чули заразом, що вони не в  силі його відвернути.  — Ну, коли ніхто не говорите, то я буду говорити. Одна нам тепер дорога осталася  — підпалити се прокляте гніздо на всі штири роги. Се моє слово.  Бенедьо здригнувся.  — Не бійтеся, невинні не потерплять попри винних. Усі вони винні.  Мовчанка стояла в хаті. Ніхто не перечив Андрусеві, але й притакувати йому якось  ніхто не важився.  — Ну, чого ж ви сидите, мов порізані? Невже ж ви такі вояки, що війни боїтеся?  Згадайте лишень, в яшй думці поприступали всі ви до побратимства. Адже ж у нас ще є  карбовані палиці, — і нема ту й одного жида в Бориславі, на котроге би у нас карбів не  було. Ви генто допоминалися мене о обрахунок. Нині день обрахунку, тілько що до  давніх карбів прийшов ще оден новий, найбільший: що вони ошукали й обікрали цілу  робітницьку громаду, що воии показали тим способом виразно, що хотять нас повік-віку  держати в безвихідній неволі. Чи треба ж вам ще чого більше? Я думаю, що сей оден  карб стачить за всі!  — Але що ж се буде за обрахунок: запалите кілька хат, кілька магазинів — і або вас  полапають і посадять до криміналу, а як ні, то жиди знов скажуть: трафунок!  — О ні, не так воно буде. Коли приступати до такої війни, то вже з цілою громадою,  — сказав спокійно Андрусь.  — А хіба ж се можна? Нехай оден найдеся серед громади, що вас видасть, — і всі ви  пропадете.  — І так не буде. Кождий з нас, хто пристане на те діло і обіцяє руку до него  приложити, добере собі десять, двадцять таких, котрим може завірити, і, не кажучи їм  нічого, скаже їм в означенім часі зібратися на означенім місці. Тоді дасть знак. А коли  б що видалося, то я беру все на себе.  — Але ж робітники тепер люті, роздратовані на жидів, готово статися ще яке  більше нещастя, — говорив Бенедьо далі, заступаючися всякими, хоч і найслабшими,  поводами від страшної певності.  — Се тим ліпше, тим ліпше! — аж скрикнув Андрусь. — Тепер найліпше вдасться  моя війна, коли твоя роздразнила людей. Ти приготовив для мене найбільшу поміч, і за  то я сердечно дякую тобі!  — Ти страшний, Андрію! — зойкнув Бенедьо, закриваючи лице руками.  — Я такий, яким зробило мене житє і вони, закляті вороги мої! Слухай, Бенедьо,  слухайте й ви, побратими, моєї повісті, — будете знати, що навело мене на гадку  зав'язувати таке побратимство для пімсти на жидах. Отець наш був найбогатший газда  на всю Баню. Се було по скасованню панщини, — отець наш взяв у пана пропінацію,  щоб не допустити жида до села. Хісна з тої пропінації великого він не мав, але то  схіснував, що околичні жиди страшно на него завзялися. Отець шинкував чесно, водою  горівки не розливав, і з усіх селів народ ішов до него. Жиди за то бий-забий на него.  Зразу зачали перед паном крутитися, щоби батька підкопати, але пан знав батька і не  вірив жидам. Видячи, що з того боку нічого не діб'ються, жиди взялися на інші  способи. Підмовили злодіїв, — а їх тоді багато було по селах, — зачали вони шкоду  робити батькові. Раз пару коней зо стайні вивели, то знов куфу горівки випустили, то до  комори підкопалися. Але й тим способом батька не могли підтяти. Крадіж винайшлася,  а ті, що куфу випустили, самі видалися і мусили заплатити шкоду. Тоді жиди, — що  робити,' — підпалили нас. Ледво ми з душе-ю повихапувалися, — все згоріло. Отець  наш був сильний, твердий чоловік, — тілько нещастя не зламало його. Він кинувся  сюди-туди — до пана, до сусідів, — запомогли його, почав він знов ставати на ноги. Тоді  жиди підмовили кількох пияків, давніх панських льокаїв, щоби забили батька. Вони  напали на батька вночі серед дороги, але батько вправився з ними і одного,  заголомшеного, приволік додому. До всего признався, хто його намовив і що дав.  Батько до суду, — пішли два жиди сидіти. Тоді другі взяли і строїли батька. Закликали  його немов на перепросини і дали щось, — як прийшов, так зараз і ліг, мов підкошений,  а до тижня і вмер. Пан, що дуже любив батька, спровадив комісію, комісія викрила  отруту, — але не було кому настояти, і справа зам'ялася. Ще й матері жиди  пригрозили, щоб і писнути не сміла, бо інакше нещастя буде. Мати злякалася і дала  спокій. Але недовго жиди дали нам спокій. Вони, очевидно, завзялися зовсім  зруйнувати нас. Мати наша вмерла в холеру, лишились ми з Сеньом, сироти-підростки.  Замість нашого батька взяв уже був пропінацію жид, — отже, то він тепер присікався  до нас. Сюди-туди він вкрутився за опікуна над нами і взяв наш грунт в уживання, а нас  на виховок. На Бані й тоді вже жидів було досить, і се була не дивниця, що жид  опікувався над християнськими сиротами. Зазнали ж ми тої жидівської опіки! Зразу  було нам добре, мов у бога за пазухою, жид догоджував нам, до роботи не заставляв,  ще й горівочки додавав. Але чим далі, тим тісніше, і вкінці повернув нас зовсім собі в  наймитів-попихачів. Ми зачали допоминатися свого грунту, але жид тим часом умів  уже так покрутити з панами і з громадським урядом, що нас зовсім відсудили від  грунту. Але жид не чувся ще спокійним і старався нас зовсім позбутися. Зачав  намовляти урльопників, щоби нас били; далі підкупив війта, щоби вставився у  асентерункової комісії, щоби нас заасентерували до війська. Але ми все перебули і,  вислуживши в війську, прийшли назад до села. Жид затремтів; він знав, що мп не  подаруємо ему свою кривду, і старався випередити нас. Запросив нас до себе буцімто  на гостину і хотів потроїти нас так, як батька. Але сим разом йому штука не вдалася.  Ми пізналися на тім і нагодували силоміць самого жида тою стравою, котру нам  приладив. Через тиждень його не стало. Тоді ми покинули своб село і пішли сюда, а по  дорозі попрпсягли собі до смерті своєї мститися на жидах. Ми постановили собі робити  з ними так, як вони з нами: підмовляти напротив них якнайбільше людей, шкодити їм,  де мож, і то так зручно, щоби вони й самі не знали, відки на них паде лихо. Від того  часу минуло вже десять літ. Як ми досі сповнювали свою присягу, о тім не буду  оповідати. Але найбільша наша пімста тепер наближався, і хто хоче бути нашим  братом, нашим щирим приятелем, хто хоче мститися разом з нами за свої і за  громадські кривди, той піде з нами в тій потребі!  Послідні слова сказав Андрусь піднесеним, майже благаючим голосом. Його  оповідання, сухе, уриване, мов знехочу розказане, а прецінь таке досадне і  відповідаюче понурому настроєві всіх побратимів, зробило на всіх велике вражіння.  Перший Прийдеволя зірвався і подав руку братам Басарабім:  — Ось моя рука, — сказав він, — я з вами хоч і до могили! Що буде, о то я не дбаю, а  що скажете, то зроблю. Щоби тілько пімститися, о нічо більше я не дбаю!  — А старого Деркача чей також не відкинете, — дався чути голос з кута, і лице  Андрусеве прояснилося усміхом.  — Нікого не відкинемо, братчику, нікого! — сказав він.  За Деркачем один за другим зголосилися всі побратими, окрім Матія, Стасюри і  Бенедя. Андрусь радувався, жартував:  — Ну, ті два старі, з них нам і так хісна великого не було би. А ти, Бенедю? Все ще о  своїх  чистих руках  мрієш?  — О чім я мрію, се менша річ, се тілько мене обходить. Але то одно бачу, що наші  дороги нині розходяться. Побратими, позвольте мені сказати вам ще слово, поки зовсім  розійдемося.  — Що там єго слухати! — воркнув, сплювуючи, Сень Басараб.  — Ні, говори! — сказав Андрусь, котрий тепер чувся по-давньому головою і  провідником тих людей, відданих йому з душею і з тілом, і в тім почутті набрав знов тої  певності і сили поступования, яка його вперед визначувала і котра потроху опустила  його була під час недовгого Бенедьового провідництва. — Говори, Бенедю, — ти був  добрим побратимом і щиро хотів для всіх добра, ми певні, що ти й тепер того самого  хочеш. А коли дороги наші розходяться, то се не для того, що ми самовільно  відриваємся від твоїх рад, але для того, що конечність пхає нас туди, куди ти чи не  можеш, чи не хочеш іти з нами.  — Дякую тобі, Андрусю, за твою добру віру. Але то, що ти кажеш о конечності,  котра буцімто пхає вас на зле діло, — бо що задумане тобою діло не є добре, се, чень, ти  й сам признаєш, — сьому я не можу якось увірити. Яка тут конечність? Що жиди  ошукали й обікрали нас, що зв'язали нам руки і заперли нам на тепер дорогу до  рятунку, то чи з того вже випливає, щоб ми мусили відречися від свого чистого  сумління, статися паліями? Ні, побратими мої, і ще раз кажу, що ні. Перетерпім тоту  нещасливу годину. Час загоїть усі рани, втишить наш гнів, ми звільна найдемо в собі  силу зачати розбите діло, знов наново і знов колись поставимо його на тім ступні, на  якім було недавно. Тілько що тоді, навчені раз, будемо осторожнійші. А своїм підпалом  що ви вдієте, кому поможете?  — Їм пошкодимо, і сего нам досить! — скрикнув Сень.  — Ох, не досить, побратиме Сеню, не досить! Може бути, що тобі, вам кільком,  досить, бо ви на то заприсяглися. Але другим? Усім робітникам? Чи вони від того  будуть ситі, що жиди покапцаніють? Ні, але будуть мусили-знов робити по-давньому і  вдоволятися ще меншою платою, бо багатиі все-таки хоч з мусу може заплатити  більше, а бідний не може. А не дай боже, викриєсь ваша змова. то кілько вас піде гнити  до криміналу, або хто знає, що ще може статися! Ні, побратими, прошу вас ще раз,  послухайте мого слова, покиньте свої страшні замисли: працюймо далі разом так, як  зачали, а пімсту оставмо тому, котрий важить правду-неправду і кождому вимірює по  ділом его.  — Те-те-те, ти вже щось спопівська затинаєш, — відказав насмішливо Сень. — Не  час нам ждати на той вимір, о котрім досі якось ми нічого не знаємо. Моя гадка: у кого  міцні кулаки, той сам собі впмірить правду. І нам так треба робити. Хто сам собі  помагає, тому й бог поможе!  — Так, побратиме Бенедю, — сказав лагідніше Андрусь, — годі нам уже вертатися.  Розмахнули сокирою, то треба вже врубати, хоч би мала нам сокира і в зуби пирснути.  Коли ти не хочеш з нами кумпанію держати, то ми тебе не силуємо. Розумієся, що  надіємся по тобі, що не видаш нас.  — Га, коли інакше не можна, коли так мусить бути, — сказав Бенедьо, — то нехай і  так, останусь з вами до кінця. Палити з вами не піду, того від мене не жадайте, але  останусь туй на місці. Може, вам зможу в чім іншім порадити або помогчи, — то гріх би  був. коли б я в таку гарячу пору втікав з-поміж вас для власного безпеченства.  — І я так само! І я так само! — сказали Стасюра і Матій. — Всі ми стояли досі  дружно, в щасливійшім часі, то треба нам держатися разом і в тих тяжких хвилях, які  для нас настануть.  — Так, побратими! Спасибі вам за те, — сказав Андрусь, стискаючи одного по  другім за руку, — тепер я спокійний і сильний, тепер можуть тремтіти наші вороги, бо  хвиля пімсти надходить. Яке сім'я доля дає нам у руки, таке й сіймо. А що з нього зійде  і хто збере єго плоди, се річ не наша. — ми, може, й не дожиєм того. А тепер остаєсь  нам обговорити докладно, коли і як має се статися.  Всі побратими, окрім Бенедя, Матія і Стасюри, стовпилися довкола Андруся і  тихішим голосом розпочали оживлену нараду. Матій сидів на припічку, держачи  нетямно в зубах давно вигаслу люльку, Стасюра шпортав палицею по землі, а Бенедьо  сидів на лаві, звісивши голову, а по довгій хвилі встав, утер рукавом дві пекучі сльози,  що туй-туй хотіли бризнути з його очей, і вийшов надвір. Се він прощався з своїми  золотими надіями...  XXI  Мортко, Германів вірник, проспав ніч дуже неспокійно. Погані сни торопили його і  стискали його серце смертельною тривогою. Раз йому снилося, що падав стрімголов з  якоїсь височенної скали і бачив під с&бою настобурчені обриви і шпилі; то знов йому  здавалося, що хата горить, а він, серед удушливого диму і осліпляючих огняних язиків,  лежить прикований до ліжка, з величезним каменем на груді, не може ані рушитись,  ані крикнути, ані навіть подумати свобідно. А коли серед такого сну, в найбільшій  тривозі, весь тремтячий і гарячим потом облитий, він пробудився, то й наяві йому  морочилось у голові, всяка погань лізла на думку, і він ніяк не міг позбутися своїх  власних привидів. Йому уперто нагадувавсь чомусь Іван Півторак, котрого він підпоїв,  обдер з грошей і втрутив до глибокої ями; згадка тота займала йому дух, немов хтось  холодною рукою стискав його за горло, коліном давив його груди. Надармо Мортко  сплювував і щипав себе в литку, і шептав якісь жидівські закляття, — ніщо не могло  розвіяти поганого настрою його духу. Не дожидаючи рана, він схопився з ліжка і,  убравшися, побіг до ям. Відколи копання воску сталося головним ділом бориславсьного  промислу, а широкий розвиток того промислу чимраз більші обіпював користі, відтоді,  крім денної, введено також нічну роботу в ямах. Робітники чередувалися в роботі: одна  часть робила денну  шахту , то єсть 12 годин, а друга часть — нічну. До денних був  окремий, дньовий касієр, а до нічних — нічний. Мортко був дньовим касієром, і до  нього належав найвищий надзір над ямами. Для того він, услужний і вірний свому  пану, від котрого брав за те добру плату, приходив до кошар вчасніше, ніж зачиналася  дньова шахта, щоб кілько можна наглядати й за роботою нічних робітників.  А особливо нині догляд його був дуже потрібний. Велика маса земного воску, котру  Герман зобов'язався доставити  Спілці визискування , мусила нині рано бути  доповнена, бо на полуднє Герман назначив несхибний термін, в котрім мав увесь віск  віддати повномочним  Спілки , по чім зараз мав одержати від них за той віск гроші, —  так як до достави воску на місце переробки, будь вона де-небудь, Герман контрактом  не зобов'язався. Приходилось за тим Морткові чимало набігатись, накричатись і  налютитись: то робітники робили не так, як треба, то поставкували собі там, де треба  було квапитись, то млинок зіпсувався, то ключ від магазину загубився, — словом, усе  немов ізмовилось нині робити збитки бідному Морткові, котрий аж охрип і впрів,  отіпаючи собою на всі боки і доводячи все до ладу.  Вкінці здавалося, що ось уже все скінчено: послідня до контрактової суми  недостаюча брила воску була перетоплена, уформована, зважена і націхована. Три  величезні магазини, найбільші на весь Борислав, повні були воску. Ось надторохтіли з  Дрогобича дві пишні карети: в одній Герман з Ван-Гехтом, а в другій два повномочні від   Спілки визискування . Герман немов на шпильках сидів у своїм повозі на м'якім  сидінні: так щось перло і гнало його якнайборше здати на чужі руки ті величезні  скарби, в котрих тепер лежала найбільша часть його маєтку. Відколи почалось  видобування і визискування, ніколи ще до тої хвилі Борислав не бачив такої многоти  воску накупі. Бориславські жиди частенько приходили оглядати ті величезні магазини і  зависними очима гляділи на нагромаджені в них скарби. Тільки Германа одного якось  не радували ті величезні піраміди воскових брил; нині перший раз він радісно глянув  на них, коли був певний, що за хвилю всі ті маси і брили переміняться в паку банкнотів,  котра безпечно спочине в його залізній вертгеймівській касі."
102,"Для домашнього огнища","Для домашнього огнища  Іван Франко  І  В невеличкім, чистенькім і зо смаком прибранім салонику дві дами заняті живою  розмовою.  Обі однакових літ, однакового показного росту, обі вродливі, в цвіті віку, обі вбрані  добірно і зо смаком. Говорять між собою інтимно, інколи мимоволі понижуючи голос до  таємного шепоту, хоч ані в салонику, ані в сусідніх покоїках, ані в сінцях нема й душі  живої.  Одна з них, розкішно розвита брюнетка з блискучими чорними очима, з цвітом  молодості і здоров'я на повних рум'яних щоках, на чудово викроєних малинових устах, з  маленькою ямочкою на круглому підборідді, що надавала їй вираз жартовливої  молодості і невинності, — се, очевидно, пані дому. Ніхто би по ній не пізнав, що їй 28  літ, що вона мати двоїх дітей, котрі ходять уже до початкової школи, — так молодим,  свіжим і непочатим видається її лице, вся її еластична, дівоча і чаруюча постать. В  простім, а проте дорогім і елегантнім домовім убранні вона дуже живо занята тим, що   робить порядок  у салонику: знімає полотняні футерали з м'яких коштовних меблів і з  золочених рам дзеркал та образів, уставлює симетрично статуетки та оздобну посуду  на комоді, придивлюється і примірює, де би найкраще стояти букетам з живих цвітів,  що, настромлені в делікатні вазоники з золоченого скла, розливають сильні пахощі на  ввесь салоник. Упоравшися з сим, підбігла до невеличкого, перламутром викладеного  столика і накрутила старосвітський металевий годинник, що довгий час без діла дрімав  під хрусталевим клошем. Одним словом, молода пані  виганяє пустку  з сього  салоника, котрий, очевидно, чимало часу стояв пустий, запертий. В коминку тріщить і  гуде веселий огонь, що звільна оживлює, огріває заморожене повітря салоника, немов  достроює його до оживлених рухів, цвітучого лиця і розіскрених очей пані дому.  — Але ж, Юлечко, — говорить вона дзвінким, дивно проймаючим голосом, — не  роби ж мені тої прикрості, роздягнися, присядь на хвилечку! Я занята, се правда, але  так... знаєш, така вже моя вдача, що ані хвилі не можу дармувати. Я би се могла і по  обіді зробити, ну, але знаю, що ти мені сього за зле не приймеш.  — Що ж, знов, Анельцю! Адже ж власне задля того...  — Ні, ні, не кінчи, не говори мені нічогісінько: задля сього чи задля того! —  перебила їй господиня, притулюючи їй свою білу, пухку, маленьку ручку до уст і силою  втискаючи її на крісло. — Коли вже ти прийшла до мене, то напевно знаю, що не без  причини. І добре зробила, що власне тепер прийшла, — додала по хвилевій мовчанці,  під час котрої її приятелька знімала капелюх. — Мариня пішла до міста, діти ще в  школі, можемо поговорити свобідно.  — Але твій чоловік, — з виразом якогось заклопотання промовила друга дама, —  адже ж він сьогодні має приїхати, не правда?  — Власне, власне! — живо відмовила Анеля, — але аж вечором. Антось писав мені з  Перемишля, що мусить там іще полагодити якісь формальності.  — Ну, то добре, коли так! Я думала, що зрана приїде, тим поїздом, що власне о  дев'ятій надійшов.  — Що ти мовиш! — скрикнула Анеля з жартовливим обуренням. — Тепер уже пів до  одинадцятої. Якби був тим поїздом приїхав, то вже би давно був у мене. О, я його знаю!  Він би не видержав так довго.  Уста і очі її заблисли при тих словах напівжартовливим, напіврозкішним усміхом.  — Ах, так! Без сумніву! — сказала Юльця. — Вспокоюєш мене цілковито. А щоби  перейти на те, що я тобі мала сказати, — додала, мимоволі понижуючи голос,— то...  може, воно й нічого, може, се так тілько... Але ти знаєш, яка моя натура. Нехай що-  небудь найменше, я зараз перелякаюся так, що крий боже.  Вираз її лиця, її очі і ціла її подоба, бачилось, потверджували правду тих слів. Все в  ній проявляло ненастанний внутрішній неспокій, і то не хвилевий, але якийсь  органічний, вроджений, що плив з недостачі рівноваги між поодинокими силами її  душі, між чуттям і волею, між бажаннями і спосібністю до їх заспокоєння. Хоч  ровесниця Анелі, хоч не менше від неї вродлива і одягнена в елегантний візитовий  стрій, вона все-таки виглядала о яких десять літ старшою від своєї товаришки. її  величезні русяві коси, обвиті довкола голови, бачилось, пригнітали те низьке чоло,  порисоване вже легенькими морщинками, те бліде, дрібне, доцвітаюче личко з  блискучими очима, що раз у раз бігали неспокійно. Коли говорила, кінчики її уст  тремтіли судорожно, а в руках м'яла раз у раз напарфумовану батистову хусточку. Хто  їй ближче приглянувся, той мусив достерегти, що не любила ніколи довший час  спочивати очима на однім предметі, що часто якось мимовільно, з привички,  озиралася, щоби її не підслухував, і так само часто машинально поправляла складки  своєї сукні. Навіть в тих хвилях, коли сміялася, коли слова рвучим потоком плили з її  уст, — навіть в тих рідких хвилях видно було якийсь вираз терпіння і тривоги на її лиці,  щось таємне і принадливе, мов загадка, а глибоке, мов гірське озеро.  — Аякже, аякже! — з усміхом щебетала Анеля, винімаючи з комоди велику срібну  тацю з емальованими на ній головками ангеликів. — Що би то було, якби моя Юлечка  не мала раз якогось страховинного прочуття, не переживала смертельної тривоги! Ну,  ну, вспокійся, моя любочко, і скажи, яким прочуттям ти знов мучишся?  — Жартуєш, Анельцю, — сумовито відповіла Юльця. — Щаслива ти, що можеш  жартувати! Такий уже, видно, твій темперамент. Як я тобі завидую його! Ах, а я!.. Ну,  але сим разом, люба моя, не в прочуттях діло. Боюся дуже, щоб не було щось геть  гіршого!  Легенька хмарка пробігла по лиці Анелі. Зупинилася на середині покою, несучи  тацю, щоб поставити її на столі, і пильно зирнула в лице своєї товаришки.  — Хочеш мене занепокоїти! — сказала і додала з усміхом:— Не знаю, чи се тобі  вдасться. Знаєш, у мене нині щасливий день: муж по п'ятилітній неприсутності вертає  до мене зі служби. Ну, так що ж там таке, говори!  — Бійся бога, Анельцю, — скрикнула Юльця. — Як ти можеш таке говорити!   Хочеш мене занепокоїти!  Хтось би міг собі подумати, що я завидую тобі родинного  щастя і бажаю його затроїти!  — Хто знає! — сміючись вимовила Анеля. — По вас, старих самотницях, усього  сподіватися можна.  І поставивши тацю на столі, принесла велику коробочку і висипала з неї на тацю  купу різнобарвних карток, візитових білетів з бажаннями, запросинами і запитами, а  потім супокійно, систематично почала розкидати по таці ті докази сердечного,  рухливого і обіймаючого широкі круги товариського життя. З правдиво жіночою  грацією розкидала їх так, що в тім ніби неладі видно було певну провідну думку, навіть  певне невинне кокетство.  Юльця сумовито похитала головою.  — Встидайся, Анельцю, встидайся, що можеш щось подібне подумати про свою  приятельку! Ні, на се я не заслужила!  — Ну, але що ж там маєш? Що там дусиш у тій прекрасній головці? — сказала  Анеля, цілуючи її в лице, а потім в чоло, а відтак сідаючи побіч неї. — Я готова зі своєю  роботою. Тепер говори!  — Я вже сказала тобі, — мовила Юльця, беручи її за руку і похиляючи очі вниз, мов  який влюблений хлопчина, — сказала вже тобі, що се все, може, й не значить нічого.  Стілько разів уже ми непотрібно тривожились... відколи ми розпочали сей нещасний  інтерес...  — Ах, то, певно, знов Штернберг! — скрикнула Анеля.  — Розуміється, що не хто, як він. Смійся з мене, Анельцю, але мене раз у раз  мучить прочуття, що той хитрий жид наробить нам іще великого клопоту.  — Смійся з того! — рішуче відмовила Анеля якимось зміненим, твердим голосом,  голосом купця, що певен своєї добре обдуманої купецької комбінації. — Що він нам  може зробити? Камінь, котрий хотів би звалити на наші голови, попередусім розтовк би  його самого, а нас — хто ще знає. Ні, Юлечко, з того боку я безпечна, з того боку не  боюся нічого.  — Ах, люба моя, — відказала Юльця, — ніколи чоловік не може так обезпечитися!  Не раз найменша дрібниця, непередвиджений припадок може попсувати найкращі  замисли.  — Ха-ха-ха! — зареготалася Анеля сріблистим сміхом. — Але ж се ми знали з  самого початку, моя Юлечко! Хто вовка боїться, нехай у ліс не йде. А тим часом бог  дав, що досі нас вовки не з'їли. Аж тепер, коли ми вже майже зліквідували свій інтерес,  коли всі акти зложено до архіву, а кінці вкинено в воду... Ні, Юлечко, поглянь на мене!  Котра з нас більше ризикувала? Котра могла більшої страти лякатися? Признаєш мені,  певно, що я. А все ж таки, раз зважившися приступити до вашої спілки, я стояла сміло  на своїм становищі, робила все, що тілько ми признавали потрібним, і ані разу —  правда? ані разу я не завагувалася. Ну, скажи, чи не правду говорю?  — Героїня з тебе, моя Анельцю, о так, правдива героїня! Ще від дитинячих літ, від  шкільної лави любила я тебе за те, подивляла тебе за те. Ах, і тепер тебе подивляю і  завидую тобі твоєї незламності. Але признай, моє серденько, що і я не була  перешкодою в цілій справі, що і я експонувалася і наражувалася, — ох, та й ще й як!  Адже ж увесь план був мій. Добір спільників і агентів — мій, Нав'язання зносин — моє.  Я була душею цілого предприємства, не правда? А коли я раз у раз тривожилась, раз у  раз остерігала, коли я не раз навіть видумувала небезпеченства тамо, де їх не було, то  адже ж і се не вийшло нам на шкоду.  — Противно, Юлечко, противно! — живо мовила Анеля, знов її цілуючи. — Ну, але  скажи ж, мій сторожовий журавлику, які се там чорні точки ти добачаєш на видокрузі?  Замість відповіді Юльця виняла з кишені пом'яту телеграму і подала її Анелі.  — Телеграма! — скрикнула Анеля, трохи зачудувана, і поспішно розвинула пом'яту  картку. — 3 Філіпополя! Від Штернберга! А він у Філіпополі що робить?  А потім звільна, майже напошепки, прочитала оцих кілька слів, що містилися в  телеграмі:   Komme mit Orient-Expresszug. Schicke weiteres Telegramm aus Budapest. David *.  Анеля поблідла. Сиділа недвижна, і пальці її, в котрих держала телеграму,  затремтіли судорожно, і телеграма випала з її руки на коліна. Погляд її напружився,  зіньки очей розширилися. Гляділа перед себе, не бачачи нічого, гляділа в нутро своєї  душі, шукаючи чогось, що помогло б їй розв'язати загадку, заключену в тій скупій на  слова, та, очевидно, грізній телеграмі. Вкінці, не находячи нічого, звільна обернулася  до Юльці.  — Що ж се значить? — запитала.  — Хіба ж я знаю? Чую тілько...  — Покинь ти ті свої чуття! — майже гнівно перебила їй Анеля. — Чому він виїхав з  Константинополя?  — Отсе ж то, власне, питання!  — Пощо їде орієнт-експресом? Видкося, що дуже йому пильно.  — Отсе ж то, власне, мене тривожить!  — Пощо їде на Будапешт? Чого йому там треба?  — Загадка цілковита.  — Чому не телеграфує виразно, що сталося?  — Видко, що не чується безпечним.  — Так що ж там могло статися?  — Отсе саме головне.  — Ні, не се головне. Коли сталося що-небудь неприємне, то важно також знати, де  саме сталося: чи в Константинополі, чи, може... А!  В тій хвилі сталося щось зовсім незвичайне, несподіване, щось таке, що з  елементарною силою вірвалося до сього тихого салоника, з лускотом розтворивши його  двері, впало досередини серед бовдурів холодного повітря, сильно піддуло огонь в  коминку, так що палаючі поліна затріщали і горючі вуглі повискакували геть насеред  покою, мов метеори, сполошило обох дам, попхнуло Анелю насередину і вхопило її в  якийсь скажений вир, в котрім нічого не було видно з-поза сивого морозового облака,  тільки чути було огнисті поцілуї, оклики:  Антось! ,  Анеля!  і вкінці довге, сердечне  хлипання, перериване спазматичним реготом.  II  — Антось! Недобрий хлопчик! Як же ти міг зо мною так поступити! Пишеш, що  вночі приїдеш...  — Я вирвавсь у них! Вирвався швидше, ніж надіявся. І ось я тут! тут! тут!  І Антось покривав поцілуями руки, груди і уста своєї жінки.  — Та коли ж ти приїхав?  — О дев'ятій.  — І тілько тепер приходиш?  — Служба, Анелечко, служба! Треба було людей запровадити до касарні і здати  рапорт у генеральній коменді. Добре, що й так швидко я упорався.  — Недобрий хлопчисько! Недобрий хлопчисько! — віддувши губки, повторяла  Анеля, б'ючи його по руках, що ними Антось обнімав її гнучкий стан, притискав до  своєї груді.  Той  Антось , або  хлопчисько  — се був високий, крепко збудований мужчина літ  около сорока, з рідким уже, злегка шпакуватим волоссям, з рудавими вусами і такими  ж баками, при шаблі, в зимовім військовім плащі і в мундирі капітана австрійської  піхоти. Лице його, невважаючи на признаки великої втоми і тільки що відбутої далекої  подорожі, дихало здоров'ям. В сивих очах виднілася доброта і лагідність, хоч бистрі і  певні рухи свідчили про військову дисципліну, що ввійшла, так сказати, в кров і нерви.  Капітан Антін Ангарович вертав власне з Боснії, де пробув цілих п'ять літ у  військовій службі. Відкомандирований туди з одним із перших відділів окупаційного  війська, він мав участь у всіх бійках і перестрілках, серед яких доконано окупації і  пацифікації того краю, відзначився при здобуванні Сараєва і пізніше кілька разів у боях  з бандами  гайдуків , що волочилися по краю, авансував з поручника на капітана,  лишився добровільно ще три роки в військовій службі в Боснії з огляду на вищу плату і  обіцяний йому дальший аванс, і, власне, по п'ятилітній неприсутності вертав назад до  Львова, на лоно своєї сім'ї. Його приділено до львівського гарнізону, при найближчім  маєвім авансі його мали іменувати майором, а се значило пенсію, що сяк-так  забезпечить прожиток і будущину його сім'ї. Найсміліші, найгарячіші його бажання  близькі були до здійснення.  — Так ось ти мені! ось ти мені! мій найдорожчий скарбе! моє золото! життя моє! По  тільких літах, по тільких трудах, по тільких небезпеках! — приговорював капітан  голосом, уриваним зі зворушення, все ще тулячи в своїх обіймах жінку, що раз хлипала  з плачу, то знов вибухала сміхом. — Тепер я твій, тепер ніщо нас не розлучить.  І обоє, сплетені раменами, сіли на софі.  Тільки тепер капітанів зір побачив Юлію, що, стурбована і збентежена, стояла, не  знаючи, що їй почати, і, очевидно, бажала б була нечутно і незримо вифуркнути з сього  щасливого гнізда.  — Halt, Regiment!* — весело скрикнув капітан. — А се хто? — запитав, обертаючися  до жінки.  — Ах, я й забула представити тобі — Юльця Шаблінська, моя товаришка ще з  пансіону. Юлечко, сей нечемний хлопчисько, — бачиш його? — з тими поганими  вусищами, се є той Антось, про котрого я тобі наторохтіла повні вуха.  Юлія злегка відклонилася і зачала пришпилювати до волосся капелюх.  — Herstellt* — крикнув капітан. — Положити капелюх! Сюди, на стіл! Сідати!  Приятелька моєї жінки мусить бути й моя приятелька. Приятеля я, мабуть, визвав би  на шаблі, але приятельку взиваю, щоби лишилася з нами на обід.  Юлія, очевидно, ще дужче заклопотана, держала капелюх у руці і не знала, на яку  ступити.  — Пане капітане,— промовила нарешті,— дякую за ласкаві запросини, але сьогодні  у панства такий день, що моя присутність буде зовсім не на місці. Справді...  — Gilt nichts!* — відрубав капітан жартовливо грізним голосом. — Сьогодні я в  такім настрої, що міг би обняти і цілувати весь світ, і оту стару жидівку, що на  Зарваниці продає варений біб.  — Fi donc!* Антосю! — перервала Анеля, даючи йому кляпса по рамені.  — А нехай мене твоя приятелька не визиває на одвертість! — відмовив капітан. —  Скажи їй, витолкуй, що у мене нема ніяких викрутів, що опозиції не терплю. Слово  сказалося, і клямка запала. Панна Юлія лишається з нами на обід і по всьому.  — Ха, ха, ха! Але ж вона не панна! Бачиш, і висмикнулася тобі з-під-твойого слова.  — Не панна? А що ж вона таке?  — Чудесно б ти їй прислужився, якби вона для твоєї вподоби мала лишитися  старою панною.  — Не люблю старих паннів. Значить, вона замужня. Тим ліпше. Задержимо її тут,  поки нам її муж екзекуції не надішле.  — Але ж ти знов зловився на полову, старий воробію! Пані Юлія вдова.  Лице капітана виявило велике комічне розчарування.  — Вдова? Ненавиджу вдів. Вдови — сови, се птахи, що ворожать лихо. Чи хоче вдова  йти додому? — запитав, обертаючися до Юлії.  — Думаю, що пан капітан... — почала Юлія, все ще вагаючися, чи має пришпилити  капелюх до голови, чи покласти його на столі.  — Але ж з паном богом! з паном богом! — перервав їй капітан, а потім, зірвавшися  з софи, чемно поміг їй надіти плащ, взути калоші, віднайшов її парасольку і, стискаючи  в своїх могучих долонях її дрібну ручку, мовив поважно:  — Даруйте, пані, отсе жартливе привітання. Дуже жалую, що пані не були ласкаві  лишитися, але таки бачу, що ваша правда. Сьогодні я справді був би неможливим у  чужім товаристві. Чи ви, пані, не гніваєтеся на мене?  — Але ж, пане капітане! — протестувала пані Юлія.  — І відвідаєте нас, пані? — З найбільшою охотою.  — Але незабаром! Завтра!  — Коли мені тілько час позволить.  — Ніяких  коли ! Ніяких  коли ! Коли, пані, завтра не прийдете, то буду се вважав  знаком, що гніваєтеся на нас.  — Але ж, пане капітане! Відки така думка?.. Прощаючися з панею Анелею, Юлія  шепнула їй до вуха:  — Якби що-небудь було, то забіжу ще сьогодні вечором.  Анеля поцілувала її і випровадила за двері.  Капітан тільки тепер скинув плащ, відіп'яв шаблю і силкувався вспокоїтися після  могучого вибуху чуття. Та се не було так легко. Сів на фотелі, трібував розглянутися по  салоні, та предмети скакали йому поперед очима, зливалися в якусь сіру масу,  покривалися рожевим туманом, видавали якийсь чудовий гук, що сильно дуднів у його  серці, живіше поганяв кров у жилах. По кількох секундах капітан схопився з фотелю,  пройшовся кілька разів по салонику, а коли Анеля вернула з коридора, він в тій хвилині  вхопив її в обійми і почав покривати поцілуями її уста, очі, чоло і волосся.  — Але ж, дитино, задусиш мене! — пестотливо кричала Анеля. — Ну, так і видно,  що з гарячішого клімату вертаєш. Давніше ти не був такий огнистий.  — Гніваєшся? — шепнув капітан, щасливий, з запаленілим лицем, держачи її за  рамена і зблизька заглядаючи в її чудові огнисті очі.  — Певно! — відповіла жартливо Анеля, закручуючи його вуси, а потім, легесенько  сіпнувши, посадила його на м'якій софі і, сівши на його колінах і обнявши його за шию і  опираючи свою голову на його рамені, мовила: — Ну, але розповідай же мені, як тобі  там поводилося? Як ти там жив? Як бідував? Адже ж ти й бідував, правда?  — О, не раз! Бували дні... Ну, та що там тепер про се згадувати, коли я тут, при  тобі, при дітях...  І урвав. Тільки тепер із уст його вирвалось слово, що його без відома вже від кількох  хвиль шукав у своїй пам'яті, розворушеній і обезсиленій напливом різнородних  почувань.  — Анелько! — скрикнув з виразом справдішнього переляку на лиці. — А се що  значить? Де діти?  — Ха, ха, ха! — засміялася Анеля, любуючися тим виразом його лиця. — Отсе мені  батько! Півгодини вже сидить дома і зовсім забув, що має діти, забув навіть спитати, що  з ними діється! Ха, ха, ха!  — Анелько, бійся бога! — благав капітан. — Не муч мене, а скажи, де вони?  — Пст! Тихо! — шепнула Анеля, прикладаючи палець до уст.  — Тихо? А се чому?  — Бо дітей побудиш. Ось тут у сусіднім покою вони сплять у колисочках. Власне  перед твоїм приходом поссали по фляжечці молока...  Капітан уже схопився, щоби бігти до сусіднього покою, та голосний, непогамований  сміх, яким вибухла Анеля, зупинив його в розгоні.  — Ах ти, легейдо, легейдо! І ти справді думав, що твої діти ще фляжечки ссуть, що  все ще такі самі, якими ти їх лишив? Фе, встидайся, ти, стара дитино! Твої діти в школі.  — В школі? — скрикнув капітан, не тямлячи себе з радості. — А се відколи?  — Від осені.  — Як то, і ти мені нічого про се не писала?  — Ще чого не стало! Розсудливий батько і сам би сього догадався, що дітям уже  пора до школи, а такий легейда, як ти, може потішитися несподіванкою.  Замість відповіді — нові обійми, нові поцілуї.  — Значить, обоє в першій класі! — радісно мовив капітан.  — Дуже перепрашаю, бо в другій, — строго відповіла Анеля. — Цесі вже шість літ  минуло, а Михасеві на осьмий поступило. Я не хотіла надто вчасно засаджувати їх за  книжку, та проте початків навчила їх сама, так що обоє принято відразу до другої  класи. А як хороше вчаться! Учителі не можуть їх передо мною нахвалитися.  — Ти моє золото! Ти моє щастя! Ти моя мамочко дорога! — шептав капітан,  притискаючи її до грудей.  Та нараз затих. Сльози, гарячі сльози несказанного щастя бризнули з його очей.  Кинувшися на софу і закривши лице руками, він хлипав, як мала дитина, коли тим  часом Анеля новими пестощами силкувалася його вспокоїти.  Не швидко їй се повелося, поки несподівана пригода не довела його знов до  рівноваги. Отсе бачиться йому, що крізь якийсь м'який рожевий туман радісного  зомління, в якім він поринав десь глибоко-глибоко, неначе шпарка ластівка, летить до  нього щось таємне, загадкове, невиразне і нараз ось тут коло нього розпливається в  гомін, у солодку музику, що не мелодією, а словами долітає до його слуху.  — Мамо, а се хто плаче? — гомонять ті слова.  Капітан помалу підводить голову, обертає зір у той бік, відки почув голос. Дві пари  чорних блискучих дитинячих очей, наполовину цікавих, а наполовину зачудуваних,  вдивляються в нього. Ті очі роз'яснюють і оживляють два дитячі личка, кругленькі,  рум'яні, чудово хороші. Хвилю стоїть загальна мовчанка. Дитячі сердечка б'ються  живо-живо, прочуваючи, що тут робиться щось незвичайне. Мати одним закоханим  поглядом обіймає батька й дітей, а батько... Слова завмерли у нього на устах, духу в  грудях не стало, а коли вкінці отямився, коли вхопив обоє дітей у свої обійми, коли їх  цілував, і пестив, і обливав слізьми, то одно тільки слово міг вимовити і раз у раз  повторяв те слово, оскільки лиш йому вистарчало часу між обіймами і поцілуями:  — Бачиш! Бачиш! Бачиш!  — Діти, адже се ваш татко! Бачите його? — крикнула мати.  Коли нарешті капітан випустив хлопчика зі своїх обіймів, сей станув перед ним і,  вдивляючися в нього, промовив поважно:  — Так се ти наш тато?  — Ах ти, невірний Томку! — скрикнув капітан. — А се по-якому? Не віриш мені? Чи  маю тобі се доказувати?  — А чого ж ти плакав? — питав Михась. Капітан розсміявся.  — А того, — відповів, — що, прийшовши додому, я не застав ані тебе, ані отсеї  панночки.  — То ти за нами плакав? — запитала Цеся, що й оченят своїх не зводила з батька,  сидячи у нього на колінах, і ось-ось готова була заплакати.  — Ми були би тебе дожидали, — розсудливо мовив Михась. — Учитель був би мене  пустив зі школи, якби я був знав, що ти приїдеш.  — Як же се? То ти не знав, що я маю приїхати?  — Знав.  — О, ми давно знали, — підхопила Цеся. — Мама день у день говорила нам про  тебе.  — Ходи, покажемо тобі в нашім покоїку табличку, що на ній ми вичислювали,  кілько ще днів лишається до твойого приїзду, — додав Михась.  — Та ось тітка Юля збаламутила нас.  — Я се знав, що вона нас одурить. І так се напевне говорила, що татко аж уночі  приїде! Недобра та тітка Юля!  — Що се за тітка? — спитав зачудувавий капітан.  — Адже ж ти бачив її перед хвилею, — промовила Анеля.  — Ага, тота — твоя приятелька! Значить, вона часто буває в нашім домі?  — О, день у день! — підхопила Цеся. — Чекай, покажемо тобі, яких нам забавок  понадаровувала. Мені прекрасну ляльку.  — А мені найбільше кармельків дає, — сказав Михась, — але я її не люблю.  — Чому? — поважно запитав капітан.  — Бо все мені щось такого наговорить, а потім покажеться, що се неправда.  — Ну, чекай, ми її покараємо! Як вона сміє тебе дурити! — мовив батько з комічною  повагою.  І почалася розмова — ота люба, весела, розкішна гутірка в родиннім кружку,  розмова ні про що, а притім займаюча, свіжа для духу і серця, розмова, при котрій  мозок спочиває, нерви дізнають лагідних, приємних зворушень, око впивається видом  любих лиць, підхапує кожду зміну виразу, найдрібніший рух коханих істот, а душа в  кождій дрібниці знаходить нове таємне джерело розкоші.  Нараз капітан схопився на рівні ноги і, своїм звичаєм перескакуючи з веселого  тону в страшенно розпучливий, скрикнув:  — Пропав я! Нещасливий! Уже по мені! Вже мене нема! Діти аж поблідли з  переляку. Михась ухопив батька за руку, немов хотів захистити його від якоїсь грізної  небезпеки.  — Що тобі таке? — запитали всі разом.  — Я забув про найважнішу річ! — лементував капітан.  — Про яку?  — Адже ж я для вас із Боснії попривозив усякі подарунки.  — А де ж вони? — запитала Цеся.  — В саквояжі.  — А де саквояж?  — У Грицька.  — Се що за Грицько?  — Мій вояк. Мій слуга.  — А де ж він?  — Отож власне сього не знаю. Певно, десь пропав, утік, дезертував і саквояж узяв  із собою.  Цеся заломала рученята з розпуки, але Михась, усе ще держачи батька за руку,  вдивлювався пильно в його лице, бажаючи зміркувати, чи він жартує, чи направду се  мовить.  — Се не може бути! — сказав вкінці рішуче і, пустивши батькові руку, побіг до  передпокою. Не минула й хвилина, а з передпокою роздався його радісний окрик:  — Є саквояж, є!  І, показуючи голову крізь відхилені двері, сміючися сердечно, він кричав до батька:  — А бачиш! Є саквояж! І пощо було нас лякати?  — А Грицько є? — питав капітан.  — Грицька нема.  — Як-то нема? Шукай добре, він там десь мусить бути коло саквояжа.  Привикши до послуху і не бачачи жартливого відтінку на батьковім лиці, хлопчик  цофнувся від дверей і щез у передпокої. Всіх очі з напруженням, повним таємної  веселості, обернулися до дверей. По хвилі показався Михась розчарований, з докором  позираючи на батька.  — Пощо жартуєш? — мовив. — А от Грицька нема.  — Нема? Ну, а як ти думаєш, де він може бути? Михась думав, та нічого не міг  видумати.  — Ну, чекай, стрібуємо його покликати. — І, вийшовши до передпокою, капітан,  вихилившися крізь двері, кликнув могучим голосом:  — Грицьку!  В тій хвилі дався чути якийсь лускіт і стук важких кроків, і, заким діти здужали  отямитися, показалася в дверях здоровенна, по-військовому вбрана фігура Грицькова.  — Мельдую покірно, пане капітане, що я є.  — А де ж ти був?  — Мельдую покірно, в кухні.  — А що робив?  — Мельдую покірно...  — Не мельдуй, говори попросту! Що робив?  — Насамперед сидів на лавці, потім приніс води, потім урубав полін, потім... потім  сидів на лавці.  — А хто велів тобі се робити?  — Там така Мариня є, пане капітане. Дуже остра шаржа. Ще остріша, ніж пан  фірер Фухтіг.  Пані Анеля приснула сміхом, чуючи ті слова, та капітан з найповажнішим у світі  лицем екзаменував Грицька далі:  — Значить, недобра особа?  — Як оса.  — А горівку пив?  — Пив, пане капітане.  — А чим закусив?  — Хлібом і смаженою ковбасою.  — А хто тобі се дав?  — Та вона... та сама Мариня.  — То мусить бути добра особа?  — Як рідна мати, пане капітане!  — А ти сварився з нею?  — Сварив, пане капітане.  — А перепросився вже?  — Вже, пане капітане.  — Ну, йди ж тепер і запитай її, чи швидко буде обід, бо ми вже голодні.  — Слухам, пане капітане!  І, салютуючи, Грицько по-військовому зробив півоборот наліво. Та, заким іще рушив  до кухні, відчинилися супротилежні двері салоника і показалася в них Мариня,  просячи панство на обід. Грицько обернувся, плюнув і, мурмочучи:  Се дідько, не  дівчина! , пішов до кухні.  III  Обід був скромний, а проте протягся досить довго. Хоча капітан з дороги приніс  досить заострений апетит, та тепер їсти не міг. Ситий був своїм щастям, тою теплою,  погідною, тихою і такою оживленою родинною атмосферою, про котру марив там, на  гірських бівуаках, серед босняцьких скал, у сльотах, і спеках, і невигодах табірного  життя і пізніше в монотонній і сто разів скучнішій гарнізонові службі. Те щастя, далеке  й бажане, видавалось йому тепер сто разів любішим, сто разів чарівнішим, ніж його  мрії. Лиця, постаті, голоси, слова дітей завершили той могучий чар. Від'їжджаючи, він  покинув їх майже немовлятами, крикливими, що часто плакали і причинювали  родичам багато клопотів та невигод. Він тямить, що тоді в глибині душі навіть рад був  подекуди, що може вирватися з тої  дитинярні , як звав своє помешкання. І в мріях  його діти не грали видної ролі, блукали десь мов бліді тіні; він думав про них більше  розумом, теоретично, та не любив їх так, як любиться живі, близькі серцю істоти. А  тепер! Сам вид тих двох істот, у котрих він чув частинку себе, всього себе — тої гнучкої  дівчинки з голубими очима і попелястим шовковим волоссям, що в її лиці він пізнавав  свої власні риси, та без порівняння ніжніші, благородніші, що кождий її рух наповнював  його мимовільним подивом,— вид того хлопчика, так непохожого на сестру, а так дивно  подібного до матері, з виразом енергії на круглім лиці і на устах, резолютного і  бистрого в рухах і з деяким відтінком дитинячого юмору в словах, — той вид спинював  йому віддих у грудях, наповняв його ненастанним восхитом. Сей восхит іще вбільшав  його любов і пошану для жінки, для тої женщини, не тільки чарівно вродливої, але  також залізного, неподатливого характеру та високої інтелігенції, що, полишена сама,  з невеличкої половини його пенсії, яку міг їй посилати місячно, зуміла вижити,  вдержати дім і так славно виховати дітей. Що були добре виховані, розумно, свобідно,  без неволення їх дитинячої вдачі, що на розвиток їх інтелігенції, їх характеру і їх тіла  змалку пильно вважала, се видно було з кождого їх руху, з кождого слова.  Всі ті спостереження, почуття і уваги куйовдилися в капітановій голові, майже  пригнітаючи його ум і тільки постепенно, по черзі доходили до повної його свідомості.  А проте він чув себе незвичайно підохоченим і оживленим. Розмовляв, жартував,  розповідав і уривав, сміявсь і їв, і очей не зводив із жінки й дітей. Бачилось, що в тій  хвилині він хотів скупити в собі й пережити все те, що занедбав за так довгі роки.  Аж по обіді почув деяку втому. Природа почала допоминатися свойого права,  перенатужені нерви почали відмовляти послуху, бажали спочинку.  — Хочеш лягти, Антосю? Заснеш на чверть годинки? — спитала жінка.  — О, ще чого не стало! Ти по чім таке думаєш?  — Бачу по тобі, що ти втомлений. Іди, я тобі покладу подушку на софі.  — Та я ж не хочу! Щоти думаєш? Чи ж я засну тепер?— боронився капітан, котрому  якось соромно було лягати й спати в таку хвилю.  — Заснеш, заснеш! — говорила лагідно та енергічно Анеля. — Ти втомлений. Ходи!  Зрештою, що тут з тобою балакати? Тут моя команда і я наказую. Allons*, марш!  — Га, коли вища інстанція так каже, то годі! — сказав капітан і, поцілувавши дітей  в чоло, а жінку в обі руці, пішов за нею до покою, де вже його ждала вигідна софка,  вкрита білим простиралом, з подушкою в головах.  — Не роби церемоній, дитино! — сказала жінка. — Ляж і спи. Я позамикаю, щоби  тут ніхто тобі не перешкоджав. А якби тобі було чого треба, то задзвони.  І вийшла, гарна, легка, як сонний привид, а її слова були такі спокійні, свідчили  про таку гармонію її душі, що самі одні впливали освіжаюче і вспокоююче на все її  окруження.  Капітан іще стояв, слідячи очима за її постаттю, а коли щезла, зложив руки, як до  молитви, і промовив:  — Боже! Чим я заслужив собі на те, що ти посилаєш мені стілько щастя? Я, правда,  терпів немало в своїм житті, та інші терплять іще далеко більше. Терпіння не заслуга...  Га, та видно, що й щастя так само не по заслугам міриться...  От так філософуючи, він зняв військову блузу і ляг горілиць на софі. Ах, як  приємно! Якийсь супокій обняв його, розкіш наповнила його душу. Він зажмурив очі і  трохи лежав так, розкошуючись тим станом напівсонним, при котрому, проте, огник  свідомості не гас, а тільки раз ясніше, а раз слабше освічував усе навкруги. Та тільки  круг той був малий-малий, хоть обіймав цілий світ, усе, що в тім світі було найкраще і  найлюбіше йому. Вся минувшина, повна довгих терпінь, боротьби і невигоди, аж до  вчорашнього дня включно, зсунулась у темну пропасть, як лавина, і не полишила по  собі ніякого сліду. Весь окружаючий світ пропав, не існував зовсім. Тільки жінчине  лице ясніло над ним, мов сонце, тільки діточі очі світили йому, мов чудово блискучі  зорі. Та скромна квартира, зложена з салоника, трьох кімнат і кухні, розширювалася в  його уяві, робилася якоюсь велетенською святинею, якоюсь домівкою таємної, йому  приязної сили.  Поволі загасло почуття часу й простору, рожевий огничок свідомості замиготів і  розплився незамітно, мрії перемінилися в тихий, покріпляючий сон. Та й у сні почуття  розкоші тривало далі, а коли огник свідомості — не той давніший, а якийсь новий —  знов замиготів на поверхності його душі, капітан побачив себе малим хлопчиком, що  грався в тій самій святині, про яку марив перед сном. У святині так тихо, так тепло.  Якесь золоте божество дивиться на нього милостиво. Він чує, що під опікою того  божества може гратися свобідно, може бути безпечний. Чим же ж він грається? Адже  се величезний діамант, що яснів на чолі божества, мов зірниця. Само божество дало  йому сей неоціненний клейнод. Підскакуючи з радощів, він підкидає ним угору і ловить  у руки, мов пилку, кладе його в сонячнім промінні, що паде крізь вікно святині й  золотим озером розливається у стіп вівтаря. Діамант заломлює те проміння і кидає на  супротивну стіну величезний веселчаний стовп, наповняє всю святиню веселчаним  блиском.  Він знов підкидає камінь. Напоєний сонячним світлом, камінь летить високо-  високо, під саму стелю святині, палаючи чудовним сонячним блиском. Він не може  відвести очей від того блиску, стоїть, мов остовпілий, дивлячись угору. Та тим часом  камінь уже впав удолину. Його бренькіт о кам'яну долівку чути було виразно, чути  було, як покотився. Він похиляє очі, шукає по долівці за каменем, та не бачить його. Де  він покотився? Його очі зачеркують чимраз ширші круги,— каменя нема. Очі, ошукані  в своїй ожиданці, починають блудити, шукати там і сям, без цілі й без ладу, — каменя  нема. Якась глуха тривога помалу будиться в його душі. Що я наробив? Адже сей  камінь — то цілий маєток! Де він? І він нахиляється до долівки, опирається руками на  коліна і, не вірячи своїм очам, починає ще раз шукати в тім самім місці, що вже був  пробіг очима. Каменя нема. Та се не може бути! Адже ж ось тут коло мене  дзеленькнув, адже ж не міг покотитися далеко! А втім — хто знає?  Він не сміє підвести очей, поглянути на божество, бо чує, що зустрів би його зір,  повний грізного докору. В святині починає темніти; золоте проміння, що ще перед  хвилею лилося крізь вікна, щезло. Чути далекий грім. Тривога проймає його.  Я мушу  найти той камінь, мушу, мушу, мушу!  — миготить в його голові, і ті ненастанні миготи  причинюють йому нестерпний біль. Він паде навколішки, починає повзати рачки,  напружувати зір — усе даремне. Бачиться йому, що вже перешукав величезний  простір, що стіни святині відсуваються від нього. Та ні, ось одна стіна, друга стіна,  якесь тісне темне приміщення. Де би то впав камінь? Може, під ту лавицю? Він зазирає  під лавицю. Каменя нема, та біля першої лавиці стоїть друга, далі якась софа, якийсь  фотель, множество фотелів, якісь шафи, комоди... Повно меблів. І скрізь треба  зазирнути, всі треба повідсувати, бо, певне, десь там камінь закотився. І він напружує  всі свої сили, починає відсувати, пересувати, перевертати меблі. Піт обливає його, духу  не став в грудях. Двигає величезні тягарі, курява душить його, і якась таємна сила не  дає йому супокою, раз у раз гонить його: шукай каменя! шукай! шукай!  — Але ж я не можу! — кричить він голосом розпуки, шарпається і — паде на  підлогу.  Схоплюється. А! то був сон! Він лежить, потом облитий, та не на підлозі, а на софі.  Гуркіт коліс на вулиці був у сні далеким громом. Утома мускулів справила те болюще  почуття, що буцімто чогось шукається і не можеться знайти. Капітан, лежачи,  всміхався тепер над своєю тривогою, що його у сні так мучила. Він читав недавно про  сугестію. Адже ж се дуже похоже! Приспати умислові влади, окрім одної, і сю одну  якими механічними чи психічними стимулами пхнути в якім-небудь напрямку — і в  душі присланого повстає якась ідея, якийсь розгін, що, не находячи впину в духових  владах, опановує чоловіка зовсім.  Коли він так думав, очі його вдивлювались у стелю, в стіни, в меблі спальні. Диво!  Давньої розкоші, яку чув перед сном, тепер уже не було. Усе те навкруги нього  здавалось йому тепер якимсь чужим, незвісним. Правда, п'ять років — чималий час,  можна було забути про краску, подобу, розставу меблів. Та сі меблі, що він тепер бачив,  були майже нові, гарні, з естетичним смаком дібрані, дорогі. На стінах висіли гарні  картини в золочених рамах і велике дзеркало. Жінчина туалетка з еліптичним  дзеркалом видалась йому якоюсь істотою, що заблудила сюди бог зна відки.  Поводячи очима по спальні, капітан запримічав чимраз більше подробиць і  предметів, що вражали якось чудно, завдавали його душі загадки, що їх зовсім не легко  було розв'язати. Він нагадав собі живо, як скромно, як бідно була умебльована отся  спальня тоді, коли він від'їжджав у Боснію. Се ж, що він тепер застав, адже воно десь  коштувало багато грошей! Адже ж, окрім ліжок — шлюбних, як він їх звав, — не  лишилося ні однісінького старого мебля. Усе те було нове, усе далеко краще, пишніше,  чим уперед.  Відки воно взялось?  Вже сама отся думка була скорпіоном. Капітан схопився, сів на софі і почав іще раз  роззиратися навкруги. Тепер уже нічому не призирався, нічого докладно не бачив; зір  його справлений був у нутро, в минувшину. Найперше він нагадав собі мінутку  зачудування, коли перед кількома годинами, увійшовши в каменицю, дізнався від  сторожа, що його жінка живе не на третім поверсі, як давніше, а на першім. Звісно,  квартира на третім поверсі з різних причин була ненаручна, але ж перший поверх!  Різниця кошту доволі велика! Він нагадав собі, що вже тоді мав намір спитати жінку,  що воно значить, та те, що після того сталося, скинуло йому з думки усе-усе, значить, і  запит.  Далі він став нагадувати собі її листи, писані йому в Боснію. Вона писала правильно  щотижня, а іноді, коли сталося щось незвичайне, коли котре з дітей було хоре, то й  частіше. Зразу вона жалувалася, що з грошей, що їй присилав, не може вижити, що  уриває собі на найпотрібнішім, щоби тільки прожити з дітьми. Правда, вона ніколи не  вдавалася в розпуку, не нарікала на долю, не винуватила його ні в чому, та її спокійні,  неначе здавлювані побоювання тим глибше кроїли його серце. Він ходив як отруєний  після її листів, тим більше, що чув, що тепер нічим їй помогти не може, нічим  потішити, окрім обіцянок сподіваного авансу. Та після кількох місяців Анеля перестала  жалуватись. Раз написала йому, що шукає якого заробітку, та коли він висказався  скептично про її плани, перестала про се писати. Відтоді згадувала тільки принагідно,  що перше сама собі була винна, що не вміла уладитися, що багато грошей тратила  непотрібно, що її кухарка обкрадала і т. і. Тепер нужда навчила її економії і вона  переконується, що жити зовсім не так важко, як їй зразу бачилось. Грошей, що він їй  присилає, стає їм на життя зовсім, і навіть ще лишається їй дещо. Якось пізніше  звістила його, що їй лучилася дуже корисна лекція гри на фортеп'яно. Відтоді звістки  про економічний стан ставали чимраз рідші, скупіші, лаконічніші.  Добре нам  ведеться ,  рахунків тобі не посилаю, бо не хочу тобі голови клопотати  — отсе були  звичайні її слова про сю тему, звичайно поміщувані десь у дописках, під кінець  обширних справоздань про львівське товариське життя, про військових знайомих, про  бали, процеси, случаї смерті й такі інші речі. Взагалі за остатні два роки про своє  домашнє життя, про дітей вона писала дуже мало: коли ж він їй се випоминав у листах,  вона відповідала лаконічно в такім роді:  Що тобі маю писати? Ми здорові, раз у раз  ізгадуємо тебе. Зрештою, незабаром приїдеш і сам усе побачиш . Не раз додавала, що  не пише обширно для того, аби Антось, вернувши додому, тим більшу мав несподіванку.  Сю ціль вона безперечно осягнула до того, що капітан не тямив навіть, чи Анеля  згадувала йому коли-небудь про Юлію, свою товаришку, що, як показується, бувала у  них майже щоденним гостем. Чомусь не сподобалась йому ота Юлія. Було щось скрите,  тривожне в її лиці, в її очах, у всій її постаті. Рухи її якісь вимушені, голос  ненатуральний. Порядкуючи свої враження, капітан сказав собі, що та жінка виглядає  так, немовби відвикла жити в поряднім товаристві. Який контраст з його жінкою! Та що  ж, контрасти притягають себе обопільно, а про свою жінку капітан надто високо думав,  аби на хвилю міг допустити, що дає приступ до себе і до своїх дітей женщині  недостойній.  А проте все, хоч він не одно силкувався витолкувати собі, в його серці лишилося  жало несупокою, тої тривоги, що, може, була ще відгуком тої страшенної тривоги, якої  зазнав у сні. Він усе ще лежав на софі, курячи сигаро і дивлячись у стелю, коли се  тихенько отворилися двері, — видно, що були відчинені вже перше, коли він спав, — і  ввійшла Анеля.  — Ти вже не спиш? — сказала. — Лежи, лежи! Я сяду ось тут коло тебе,  побалакаємо.  І з чарівним усміхом присунула крісло та й сіла. Він, лежачи, взяв її руку і притулив  до уст.  — Як же тобі спалося?  — О, чудесно! А чи довго я спав?  — Може, зо дві години. Тепер пів до четвертої, — додала вона, дивлячись на  маленький, елегантний золотий годинник, котрий мала коло себе і котрого він давніше  у неї не бачив. Незримий скорпіон знов ворухнувся в грудях у капітана на сей вид.  Анеля вгадала його почування і, сміючись, ударила його по плечі.  — Ну, чого ти поблід? — скликнула зовсім свобідно. — Вже знов по-давньому  починаєш? Знов мене за щось підозріваєш, хоч сам не знаєш за що? Ей, ти, непоправна  дитино, ти!  Лице капітанове запаленіло від сорому.  — Прости мені, ангеле, — сказав він. —Я нагадав собі, що ти мені в листах так  часто обіцяла несподіванки, коли верну домів. І справді, я застав їх так багато... Усе тут  таке мені нове, таке несподіване...  — І ти зараз подумав собі: тут мусить бути якась провина моєї жінки!  — Анельцю! — сказав капітан, знов з запалом цілуючи її руку. — Як ти можеш таке  говорити? Кленуся моєю честю, що се мені й на думку не впало. Адже ти знаєш, як я  тебе люблю. Свого життя я ніколи так не любив. Підозрівати тебе за щось нечесне — се  ж значило би класти сокиру до коріння мого власного життя!  — Чого ж ти поблід, побачивши мій годинник? Кажи одверто! Стілько років ми не  жили вкупі. Та перерва може бути для нас точкою виходу в нове, щасливе життя, та  може бути й темною роззявленою безоднею, що нас назавше розлучить.  — Бійся бога, жінко, що ти говориш! — крикнув переляканий капітан.  — Бачиш, що говорю без жарту, — відповіла Анеля.— Я мала час пізнати життя в  його глибині, застановитися над ним основно і прийшла до переконання, що коли між  нами мають бути якісь тайни, якесь джерело обопільного недовір'я, то краще відразу  розійдімся, бо життя наше не буде життям, а мукою.  — Але ж, моє серденько! Відки така бесіда? Пощо? Адже ти знаєш, що я не маю  перед тобою ніякої тайни!  — І я не хочу мати перед тобою ніякої! — з запалом сказала Анеля. — Не хочу,  щоби ти мене підозрівав. Коли маєш супроти мене який сумнів — скажи одверто.  Чуюся такою чистою, такою правою, що не боюся ніякого закиду, коли мені його  одверто вискажуть.  — Анельцю, Анельцю!— скрикнув капітан, доведений до розпуки її бесідою. — Але  ж пробі, нічого я тобі не закидав, ні за що не підозрівав, бог мені свідок!  — Ти поблід, побачивши отсей годинник.  І, відчепивши, вона подала йому годинник у руку.  — Придивись йому! Прочитай напис, виритий на нім! Бачиш, що дарував мені його  дід. Загнівався був на нас, коли я вийшла за тебе замуж, та нарешті-таки дав себе  перепросити.  — Значить, се він вам допомагав? — скрикнув капітан здивованим голосом,  обводячи очима навкруги.  — Не за одно маємо йому дякувати, хоч ти знаєш, який він твердий. Надто великої  щедроти закинути йому не можна.  Капітан аж тепер нагадав собі діда своєї жінки, старого багатого вдівця, властителя  кількох фабрик і кількох камениць у Кракові. В споминах капітана не займав той дід  майже ніякого місця. Познайомившися з його внучкою Анелею у якихось далеких  свояків у Львові, капітан наскочив на завзятий опір старого Гуртера — бо так  називався дід. Він хотів їхати до нього в Краків, та Анеля відрадила йому, толкуючи, що  присутність його попсувала би справу, бо дід страшенно не любить військових узагалі.  Вона сама обіцяла перемогти його впертість, і дійсно їй се повелося. А що Анеля не  мала свойого маєтку, то Гуртер дав їй лиш тілько, кілько треба було на зложення за  мужа законом назначеної офіцерської кавції, додаючи, що коли вона йде замуж против  його волі, то більше нічого їй не дасть. І в сім змислі був написаний його перший і  остатній лист до молодої пари, де була пошлюбна гратуляція з тим додатком, щоби  обоє від сьогодня перестали його знати, так як і він їх ані знати, ані бачити не хоче,  щоби не важилися до нього писати, ані в чім-небудь на нього числити, бо се чинило би  йому тільки прикрість і їх листи він мусив би їм звертати нечитаними. Зрештою, бажає  їм усякого щастя і доброго поводження.  Ось і все, що знав капітан про Гуртера. Надто гордий і незалежний, щоби  просьбами, повзанням впрошуватися в його ласку, він сповняв точно його волю і не  інтересувався ним зовсім. Служба й життя домашнє забирали весь його час. Правда,  Анеля часто з подякою згадувала про нього, — адже ж його дар будь-що-будь був  підвалиною їх щастя.  — Він не лихий чоловік, розумний і щирий, тілько чудний собі і твердий дуже, —  говорила не раз Анеля. — Там його в Кракові опанували баби-богомілки, сліпі знаряди в  руках єзуїтів, що спекулюють на його маєток. Що нам нічого більше надіятись від  нього, про се я свято переконана.  І вони не надіялись. Жили як могли, поки врешті необхідність не розлучила їх на  цілих п'ять років. То й не диво, що тепер капітан і з зачудуванням, і з полегшею в серці  дізнався, що дід перепросився з Анелею.  — Ну, бачиш, бачиш! — мовив їй капітан з відтінком докору в голосі. — І чого ж тут  гніватись і в пафос впадати? Розуміється, мене дивувало, відки тут у мене така розкіш.  Перший поверх, дзеркала, магагоні, медведі на долівці, золотий годинник — і моя  скромна пенсія на вдержання двох домів. Я хотів тебе розпитати, що се за загадка?  Хіба ж се якийсь проступок? Ну, та одно твоє слово розвіяло всі мої сумніви.  — Не будь надто легковірним! — мовила Анеля, знов приймаючи строгий вираз  слідчого судді. — Не клади надто багато на одно слово! Домагайся доказів!  — Але ж, Анельцю, чи хочеш, щоб я провадив кримінальне слідство?  — Краще, щоби ти зробив се тепер, коли ще зір маєш ясний і думку невпереджену.  — Чи думаєш, що можу перемінитися? — трохи огірчений запитав капітан.  — Слухай, Антосю, — мовила Анеля, сідаючи коло нього на софі й обіймаючи його  поза шию. — Не гнівайся на мене за те, що тобі скажу. Люблю тебе, люблю своїх дітей  — наших дітей, Антосю! Люблю над життя, мало що не сказала — над спасіння душі  своєї. І власне через те, що люблю так кріпко, я б бажала, щоби ніщо не каламутило  нашого щастя, яке може дати любов. Адже ж і ти сього бажаєш?  — Хто ж би сього не бажав? — скрикнув капітан, притискаючи її до грудей.  — Слухай же, любий мій! Знаю добре, що тепер, після твойого повороту, скоріше чи  пізніше дійдуть до твойого слуху всякі сплітки і байки. Не сумніваюся, що знайдуться  такі, що в очі мені підлещуються, а поза очі будуть кидати на мене болотом, будуть  мене понижувати в твоїх очах.  — Анеля! І ти можеш допустити на хвилю, що я буду вірити підлим спліткам?  — Не хвались сильний своєю силою ані відважний своєю відвагою! — сказала  хмарно Анеля. — Ні, любий, не говори сього! Що там казати про те, чи я допускаю, чи  не допускаю! Розумний чоловік усе допускає і нічого не допускає. Тож ліпше завчасу  запобігти можливості всяких таких допущень, які б могли мене кривдити в твоїх очах.  — Як ти се розумієш?  — Витолкую тобі ясніше, про що річ іде. Не від сьогодні знаю, що лихі язики  чорнять мене, буцімто я заробляю гроші якимсь нечесним способом. Відки йдуть сі  глупі сплітки, не знаю. Я не жила сими часами на великій стопі, не бувала так часто в  товариствах, щоб могла про все дізнаватися. З твоїх давніх приятелів мало хто тут  лишився, та й ті дуже рідко в мене бували. То й не знаю, в чому мене обвинувачують.  Поки річ ішла про мене саму, я не дбала про те зовсім. Доволі мені власного сумління,  почуття власної невинності. Та коли ти вернув, то діло зовсім інше. Такі глупі сплітки  можуть затроїти твоє життя, наробити тобі неприємностів, коли не будеш узброєний на  їх опроверження. І власне сього я домагаюся від тебе.  — Та коли ти мене впевняєш про свою невинність, то якого ж мені ще свідка треба?  — Слухай, Антосю, — сумно промовила Анеля, — не кажи так. Чоловік не камінь.  Можуть знайтися річі, дуже подібні до правди, і свідчити против мене. Найперше дай  мені святе слово, присягни мені на любов до наших дітей, що все, що тілько вчуєш  против мене, скажеш мені до очей, нічого не скриваючи, ні в чім мене не щадячи, про  все домагаючись пояснення!  — Анелю, пробі, тривожиш мене тим урочистим тоном!— скрикнув капітан,  схоплюючися на ноги. — Чи думаєш, що тут може виринути щось аж таке страшне та  грізне, щоб аж...  — Нічого не думаю, тілько домагаюся від тебе того, на що маю право. А бачиться  мені, що на твою одвертість маю повнісіньке право.  — Авжеж! Авжеж! Безперечнісіньке право!  — І обіцюєш мені, що будеш супроти мене завсігди щирий і одвертий?  — Обіцюю на честь, на свою душу!  — І не матимеш передо мною ніякої тайни, хоча б ти міг догадуватися, що її  виявлення буде для мене дуже болюче?  — Обіцюю! Хоча б я міг догадуватися, що її виявлення принизить мене в твоїх очах,  зробить не гідним твоєї любові.  — Сього не потребуєш і в думку покладати, любий мій! — мовила Анеля, цілуючи  його в уста. —А за обіцянку дякую сердечно. Будь певний, що я не надужию твого  довір'я.  — А я... я, скажу тобі по правді, не розумію добре, пощо сі всі церемонії.  — Дай боже, щоби вони були непотрібні! — зітхнула Анеля. — Та в усякім разі  надіюся, що вони нікому не пошкодять. Ну, добре, се було б одно. А тепер друге.  І, відчинивши шухлядку від своєї туалетки, виняла з неї стару засмальцьовану  книжку, оправлену в полотно. Капітан знав добре сю книжку. То була рахункова  книжка, що її купив день перед своїм шлюбом з Анелею і дав їй, щоби записувала всі  розходи й приходи їх маленького господарства. Анеля дуже совісно день у день  записувала в ній усі рахунки. Сю книжку подала йому тепер.  — Візьми і передивись мої рахунки. А ось квити від купців і інших людей, з якими я  мала які-небудь грошеві інтереси за тих п'ять років. А ось у сій пачці листи, що  приходили до мене. Прошу тебе, передивися все те, розсліди совісно кожду подробицю,  кожду цифру, кождий папірчик!  — Бійся бога, Анельцю! Нащо сього? Вірю тобі й без того.  — Ні, я не хочу! — відповіла Анеля. — Розсліди і потому вір або не вір. Дай мені  слово, що задаси собі сю працю!  — Ну, коли воно доконче...  — Доконче. І то ще сьогодні!  — Га, нехай і так буде!  — Добре. Дякую тобі! Се буде для мене найкращий доказ довір'я з твого боку!  І, поцілувавши його в чоло, Анеля вийшла, лишаючи його самого з рахунковою  книжкою, квитами і немалою пачкою пожовклих листів. Не можучи ще отямитися з  зачудування, капітан якийсь час ходив по покою, поки врешті не доміркувався, що його  жінка остаточно має рацію і що вся отся незвичайна сцена є тільки доказом її  незвичайної любові до нього і вкупі з тим її обачності й незвичайного розуму. А  зміркувавши се, він узявся совісно за рахунки й папери. Щоби йому не переривати  праці, жінка принесла йому підвечірок до салону і знов лишила його самого.  IV  Після вечері в тіснім кружку — тітка Юля, на котру Михась раз у раз відказував,  мовби прочуваючи се, не прийшла — капітан почав збиратися виходити.  — Хочеш іще йти? — спитала Анеля. — Куди?  — Треба заглянути до офіцерського касину.  — Може би, ліпше було, якби ти не йшов?  — Але ж, моє серденько, взяли би мені се за зле, якби я не показався між  товаришів. Зрештою і сам я рад би побачити старих знайомих.  — Ну, з тих старих знайомих небагато там застанеш. Хіба Редліха і... не знаю, кого  би там іще міг ти подибати.  — Один Редліх стане за дев'ятьох, — сказав поважно капітан, припинаючи шаблю.  — Ну, то бодай не барися там довго! — нагадувала Анеля. — Сьогодні в мене таке  свято, що я не хотіла би й на хвилинку розставатися з тобою.  — Я теж не дуже радо йду, Анельцю, вір мені, та що ж, не виходить інакше. Мушу.  Знаєш, що наш військовий стан накладає на нас усякі обов'язки.  — Ну, йди вже, йди! — сказала сміючись Анеля. — Ще хто скаже, що на старість  зводжу тебе з дороги обов'язку.  Коли би капітан по своїм виході міг був заглянути в лице своєї жінки, був би, без  сумніву, вельми зачудувався. Лице те, перед хвилею таке погідне, ясне і енергічне, що  так і дихало здоров'ям і втіхою, тепер було бліде, як у трупа, являло вираз якоїсь  безмірної тривоги. Уста тремтіли судорожно, немов шептали якісь нечутні закляття  вслід за капітаном. У грудях не стало віддиху. Поборена якимсь таємним знесиллям,  Анеля впала на крісло і кілька хвиль сиділа недвижно, правдивий образ зневір'я і  розпуки. З того остовпіння пробудили її голоси, а далі швидкі кроки дітей.  — Мамочко! Мамочко! — кликали діти, шукаючи її. — Де ти, мамочко?  Анеля сиділа в салоні, де було темно.  — Ось тут я! Тут! — обізвалася вона. — Чого вам треба?  Відчинивши нарозстіж двері салону і впустивши до нього широку струю світла, діти  ввійшли до салону і, тулячися до маминих колін, щебетали:  — Вже вміємо лекцію на завтра! Хочеш нас випитати?  — Завтра, любі мої! Сьогодні мені троха недобре.  — Мамочка нездорова? Мамочці знов недобре? Бідна мамочко!  Цеся гладила Анелю попід бороду, Михась цілував її руку. Анеля відвернулася,  щоби діти не бачили сліз, що бризнули із очей.  — Бідні мої дітоньки! — прошептала, перемагаючи хлипання, що душило її в горлі.  По хвилині перемогла себе і промовила:  — Завтра вас випитаю, а тепер ідіть спати!  — Ще не хочемо спати, мамочко! Позволь нам піти до кухні. Там є вояк, такий  великий-великий, а такий смішний! Обіцяв нам розповісти казку, гарну-гарну, а не  страшну, ні. Позволяєш, мамочко?  — Ну, йдіть, йдіть, та не сидіть мені довше як півгодини. Через півгодини прийду  класти вас спати.  Та діти, не дослухавши її слів до кінця, вже побігли, весело плещучи в долоні.  — Що з ними буде? Боже мій, що з ними буде? — важко зітхнула Анеля і знов  потонула в задумі. Та по хвилі випростувалася, її звичайна енергія почала брати  перевагу над зневір'ям.  — Що має бути, нехай буде! Буду держатися, поки буде змога, а коли доведеться  відпокутувати за свої вчинки, то відпокутую.  В тій хвилі почувся легенький стук до дверей салону. Анеля схопилася, мов  переполохана, і відчинила двері.  — Се ти, Юлечко?  — Я, я, — шептала Юлія. Вона була обвита чорною хусткою так, що й лиця її годі  було розпізнати. — Я чула, як ти балакала з дітьми і як вони потому побігли. От я й  догадалася, що ти сама, то й зважилася застукати. Не хотілось би мені зустрічатися з  твоїм мужем.  — Його нема дома. Пішов до військового касину.  — Ти не повинна була пустити його туди, Анелечко, — промовила Юлія з виразом  тривоги на лиці.  — Годі було задержати його. Та чень бог дасть, що якось воно минеться. Ну, а у  тебе що чувати?  — Я прийшла заспокоїти тебе, моя голубко. Від Штернберга нема нічого більше.  Якби було яке лихо, то, певно би, телеграфував.  — Спасибі тобі, Юлечко! І мені бачилося з самого початку, що тут нема чого  тривожитися. Твоя правда, якби було яке лихо, то він би телеграфував. Вип'єш, може,  склянку чаю?  — Спасибі тобі! Я тілько на хвилиночку. Втікаю як стій. Не хочу, щоби мене тут хто-  небудь бачив. А втім, і твій муж може вернути, міг би мене тут застати. Бувай здорова!  — Добраніч тобі, Юлечко! А якби лучилося щось нового...  — Ну, розуміється, розуміється, що заразісінько тебе завідомлю. Добраніч!  І Юлія, тихесенько зачинивши за собою двері, щезла мов тінь. Анеля пішла до  кухні, де Гриць розповідав, не так дітям, як Марині, якусь дуже веселу казку про війну  кота з медведем і щохвилі викликував вибухи голосного сміху.  Коли капітан Ангарович прийшов до офіцерського касину, не застав там справді  нікого знайомого. В касині було кільканадцять офіцерів. Декотрі грали в більярд, інші  їли вечерю, а при столі з часописами велася голосна розмова, переривана вибухами  сміху і енергічними військовими закляттями. Наблизившися до того стола, капітан  представився товаришам. Усі вже знали про його перенесення з Боснії до Львова,  декотрі бачили його рано при рапорті в генеральній коменді. Шумно і густо обступили  його, стискаючи його руки, поздоровляючи його на новім становищі, бажаючи скорого  авансу. Швидко капітан зробився осередком дуже оживленої розмови. Його  розпитували про службові відносини в Боснії, про знайомих офіцерів, що там служили,  дехто пригадував і свої пригоди в тім краю. Капітан замовив кіш вина, щоби випити  на  братерство  з новими товаришами.  — Чи поручник Редліх де-небудь на службі, що його тут нема? — запитав  Ангарович.  — О ні, швидко повинен прийти.  І справді, ще не принесли вина, коли появився Редліх.  — Про вовка помовка, а вовк тут! — роздався хор веселих голосів.  Редліх помалу, методично, не озираючися і, очевидно, привиклий до пануючого тут  шуму і гамору, зняв насамперед окуляри, без котрих на три кроки перед собою не міг  видіти а котрі тепер при вході з холодного повітря до огрітого покрилися густою росою  і були цілком непрозорі, поклав їх на столі, зняв плащ і шаблю, а відтак, видобувши  хустку, обтер нею окуляри і вложив їх на ніс.  — Редліх, Редліх! — кричали товариші. — Питає тут за тобою якась дама, мовить,  що знаєш її здавна дуже близько.  Громовий сміх супроводив ті слова.  — Знаю досить дам, — звільна і задумчиво відповів Редліх, — та ні одна з них не  потребує аж тут мене відпитувати. Кожда знає, де мене і без питання можна знайти.  — Але ж та дама — се я, старий друже! — скликнув Ангарович, кидаючися до нього  з простертими раменами. — Що ж то, не пізнаєш мене?  — Антось! Старий боснячисько! — скрикнув Редліх, і оба приятелі кинулись один  одному в обійми.  Принесли вино, і ціле товариство подалося до реставраційного салону. Шум, гамір,  сміх, брязкіт склянок заповнив увесь салон. Почалися тости, зразу поважні, потім  юмористичні, далі почали співати пісень, грати на фортеп'яно. Ангарович ходив  попідруку з Редліхом, занятий живою розмовою. Були товаришами ще з шкільної лави,  разом розпочали військову службу, разом здали офіцерські екзамени. Було що  споминати. Вони відсвіжували веселі і сумні пригоди молодості, сміючися з одних і з  других. Час від часу кликано їх обох до спільного гурту, коли якийсь новий бесідник  хотів повеличатися тостом або вокально-музикальною продукцією. Вино, замовлене  Ангаровичем, давно вже пішло шляхом усього минущого; він хотів замовити другий  кіш, але гурт не пристав на се, заявляючи своє право і обов'язок угостити також зі  свого боку нового товариша.  Панувала веселість загальна, щира, сердечна, яку тільки в військових товариствах  так часто можна подибати. Капітан Ангарович так був пронятий, розігрітий і  розентузіазмований нею, що зовсім забув про наказ жінки — вертати якнайшвидше  додому. А зрештою хіба ж се було можливе? Чи ж були би його пустили? Гойдаючися  на хвилях загальної веселості, він чув себе таким щасливим, вдоволеним, свобідним, як  мало коли на своїм віці, і в душі благословив нинішню днину як найщасливішу,  найбагатшу на приємні вражіння з усіх, які прожив дотепер.  Та втім, сталося щось таке, чого ще перед хвилею ніхто б не був надіявся, що  кождий в сьому веселому товаристві був би вважав чимсь неподібним до правди або й  зовсім неможливим, щось таке, що сьогодні, бодай сьогодні, в тім товаристві не  повинно було статися. Сталося щось? Що таке? Ніхто, може, не міг би був вияснити се  докладно. Немовби якийсь злосливий демон незримими крилами перелетів понад  товариством. Немовби якась малесенька огидлива мушка вслизнулася до сього  пристанівку радості і приязні і, літаючи понад головами зібраних, тут і там забриніла  тонесенько-тонесенько, ледве чутно, та все ж таки так, що той бренькіт розбудив  дрімаючий відгомін у серці кождого з присутніх. І нараз щезла дотеперішня щирість і  сердечність. Якась холодна, силувана атмосфера залягла в салоні, якісь уривані, таємні  шепти переривали вибухи сміху, якісь скісні позирки стріляли то в сей, то в той бік;  якісь рухи незначні, а проте зовсім недвозначні, якісь на око невинні півслівця літали з  одного кінця салону до другого, немов сигнали порозуміння в якійсь справі, котрої  ніхто не називав голосно. Що се значило? Від кого се вийшло? Яку мало мету? Сього  ніхто не говорив, ніхто, може, не був би зумів ясно висказати. Та всі почували, що се  було щось погане, неприємне, в найвищій степені неприємне.  Капітан в першій хвилі не добачав нічого. Вино і радість шуміли у нього в голові. Та  швидко його нерви, незвичайно напружені і вразливі, почули якусь переміну в  окружаючій товариській атмосфері. А коли се почуття дійшло до його свідомості, він  зачудуваними очима оглянувся довкола. Ціле товариство було немов перемінене. Ті, що  ще перед хвилею стискали сердечно його руку і запевнювали його про свою приязнь,  тепер сиділи мов води в рот набравши, з усміхом, примерзлим на устах, або ходили по  салоні якісь заклопотані, немовби бажали тікати відси геть і тільки для якогось  decorum* не могли осмілитися вчинити се відразу. Молодші, гамірливі, а почасти вже  п'яні, стояли купками в сусідніх комнатах. Відтам до ушей капітана долітали відривки  якихсь цинічних оповідань, переплітані голосним сміхом. І що найдивніше, від тих  громадок так само, як і від старших товаришів, що сиділи при столі або ходили по  салоні, падали на нього якісь підозрені, украдком кидані позирки; його зір ловив якісь  рухи, наполовину згірдні, а наполовину проняті співчуттям. І хоча ніхто не бокував від  нього, то все-таки, коли він наближувався до якоїсь громадки, йому здавалося, що там  перемінюють тему розмови, що одні одним потаємно дають якісь знаки. Помалу, але  ясно і чимраз ясніше, аж до фізичного болю, в душі його виявлялася та певність, що  довкола нього твориться якийсь пустий простір, якась неприємна, душна, убійча  атмосфера. Що се таке? Він не міг доміркуватися, а проте чув, що се справляє йому  велику прикрість.  Сів на софі в куті, щоби зібрати думки і поміркувати про своє положення. Перша  його думка була:  А може, се знов якась ілюзія? Може, знов творю собі привид і опісля  сам лякаюся витвору своєї уяви?  Почав придивлятися тим людям збоку. Що ж, люди  як люди. Сидять, ходять, розмовляють, курять сигари, п'ють, — у всьому тому нема  нічого незвичайного. Правда, сей та той гляне на нього косим оком. Ну, і чому ж тут  дивуватися? Адже ж він незнайомий їм, сьогодні перший раз знайшовся в їх товаристві,  то й придивляються йому. Може, се трохи нетактовно з їх боку, та все-таки в тім нема  нічого страшного. Держаться здалека від нього, ніхто не наближується до нього... Але  ні, ось іде Редліх, що досі живо, хоча дивно притишеним голосом, розмовляв про щось з  кількома старшими і молодшими офіцерами.  — Чого так сидиш одиноко, старий приятелю? — окликається Редліх — сердечно,  як завсігди. Лід, що почав уже був намерзати довкола капітанового серця, приснув  відразу.  — Чуюся втомленим.  — Видко се по тобі. Чи не пора би нам, інвалідам, додому? Отсі прекрасні младенці  ще й не думають іти, хоч уже одинадцята. Але в мене завтра рано служба, то мушу  виспатися.  — О, і мені жінка веліла вчасно приходити, — пригадав собі капітан.  — Ну, так ходімо!  Поодягалися. Кілька старших офіцерів підійшло до капітана.  — Відходиш уже? Жаль, що не можеш довше лишитися. Дуже нам було приємно.  А все те так холодно, таким силуваним голосом. І ані один із них не візвав його,  щоби ще лишився, ані один не запросив його, щоби частіше приходив до них. Капітан  почув, що ледова шкаралуща знов починає стискати його серце. Молодші офіцери,  заняті розмовою, жартами і піснями, зовсім навіть не прийшли попрощатися з ним.  Майже з слізьми в очах покидав капітан пороги офіцерського касину.  — Що се все значить, Гнатику? — запитав Редліха, коли вийшли на вулицю.  Редліх ішов поруч нього, отуляючи шию ковніром плаща, мовчазливий, понурий, і,  бачилось, навіть не розумів, про що його питають.  — Що таке що значить? — запитав капітана.  — Що се їм сталося, що так раптом перемінилися? Тут радість, щирість, приязнь а  раптом холод, церемонність, якісь шепти і косі погляди...  — Що тобі сниться, Антосю? — скрикнув Редліх. — Нічого такого я не завважив.  — Ти не завважив переміни в їх настрої? Се дивно! А прецінь і ти сам перемінився.  — Мій любчику, не уявляй собі нічого! Було маленьке охолодження, се правда,  коли ми довідалися, що у нашого полковника вмерла дочка. Чудесна дівчина. Всі  молодші офіцери були в ній закохані.  — А, так! — скрикнув капітан. — Ну, то так же мені й говори! Я вже почав було  думати, чи не образив я кого чим-небудь, що так нараз почали від мене сторонити.  — Але відки ж знов такі думки? Можу тебе запевнити, що щодо твоєї особи, —  Редліх мимовільно вимовив ті слова з особливим притиском, — усі вповні згоджуються,  що ти взірцевий офіцер, сердечний товариш, одним словом, хлопець з золотим серцем.  — Чи справді так думають? — радісно запитав капітан.  — Даю тобі слово честі. Можеш мені вірити.  — Але знаєш, одно мене дивує. Коли ми відходили, ніхто не просив мене, щоб я  приходив сюди частіше.  — У нас нема сього звичаю. Се розуміється само собою, що кождий приходить, коли  має час і охоту.  — Ну, так, але завсігди приємного товариша з самої чемності проситься, щоби  лишився довше і приходив частіше.  — Марниця, братику! Думаю, що з такої дрібниці не будеш висновувати ніяких  неприхильних внесків про нових товаришів. А при тім думаю також, що сімейне життя і  службові обов'язки, а може, й маєткові відносини мало дадуть тобі часу і засобів на те,  щоби часто відвідувати наше касино.  — Се може бути, — якось нерадо промовив капітан, — та все-таки... ти знаєш, як я  дуже люблю товариське життя. А там, у Боснії, чоловік стілько нанудився, намучився,  натерпівся, що бажав би хоч троха відсвіжити свою душу в товариськім крузі.  — Сумніваюся, чи се тобі вдасться, — мовив Редліх. — З наших давніх товаришів,  крім нас двох, нема нікого, а з тих нових... Знаєш, я й сам рідко буваю в їх гурті.  — А мені говорили, що буваєш щовечір, — завважив ущипливо капітан.  — Ну, то якийсь поет, прудкий на пересаду, мусив тобі се сказати, — процідив  Редліх. — Противно, буваю досить рідко. Тут самі паничі, грають грубо в карти, п'ють  по цілих ночах, ну, а чоловік бідолаха, куди там йому додержати їм кроку! Знаєш що,  Антосю, — з незвичайним жаром промовив Редліх, обертаючися до капітана, — раджу  тобі з цілого серця, вчини так само і старайся якнайрідше бувати в касині!  Капітан зупинився насеред вулиці і видивився на високу, випростувану фігуру  Редліха, що в якімсь дивнім заклопотанні старався не глядіти йому в очі.  — Не розумію тебе, Гнатику, — промовив. — Перед хвилею ти запевняв мене, що всі  мене огнисто полюбили, а тепер намовляєш, щоби якнайрідше до них ходити.  — Бо се занадто багато буде тебе коштувати, — викручувався Редліх. — А втім, коли  ти багатий, коли маєш купу грошей і можеш їх розкидати...  В тих Редліхових словах було щось таке, що дуже немило вразило капітана.  — Гнате! — скрикнув він. — За кого ти мене маєш? Чи то я розбійник, чи  фальшівник монет, чи, може, який касієр-утікач, щоб у мене були гроші на  розкидування?  — А коли їх у тебе нема, то що тобі на тім залежить, чи тебе просять учащати до  касину, чи ні? І так будеш мусив дуже рідко вчащати. Адже ж і сьогодні ти висипав  стілько грошей, що твоя жінка...  — Ну, ну, досить тої проповіді, старий приятелю! Вже що там жінка буде мала мені  сказати, те скаже і без тебе. Ну, та годі нам балакати! Отсе ми вже перед моєю  домівкою. Знаєш що, Гнатику, надіюся, що зробиш мені тоту честь і відвідаєш мене в  моїм родиннім гнізді?  — З найбільшою охотою! — сквапно промовив Редліх. — Досі, щоправда, я не бував  у твоєї жінки — причин не потребую тобі вияснювати...  — Іди, йди, старий грішнику! Ти повинен би встидатися навіть згадувати про щось  таке! — перебив капітан.  — Ну, та тепер, коли ти тут і запрошуєш мене...  — Без церемонії, без церемонії! Приходи до мене, коли маєш час і охоту, як до  старого товариша!  Стиснувши щиро подану йому руку капітана, Редліх салютував по-військовому і за  кілька хвилин щез у нічній темряві.  V  — Ага, Анелечко! Бачу тут візитову карточку барона Рейхлінгена. Розповідж-но  мені, яка се у тебе була з ним історія?  Капітан і Анеля сиділи в салоні і розмовляли. Анеля, занята якоюсь жіночою  робіткою, оповідала мужеві про своє життя, про дітей, про старого Гуртера, а капітан,  слухаючи її оповідань, перебирав візитові карточки, розкидані на срібній таці на столі.  Нараз на одній елегантній, блискучій прочитав назву:  Waldemar Baron von  Reuchlingen  і затремтів так, немовби пожалив собі пальці кропивою.  — Історія у мене? З бароном Рейхлінгеном? — помалу, немов шукаючи чогось у  пам'яті, повторила Анеля, спокійно дивлячись мужеві в очі. — У мене з ним не було  ніякої історії.  — Не було ніякої? — з зачудуванням запитав капітан. — Се не може бути! Пригадай  собі добре!  — Що маю собі пригадувати? — ще з більшим зачудуванням відповіла Анеля. — По  твоїм від'їзді до Боснії барон був тут у мене раз чи два рази. Ага, пам'ятаю, раз під час  моїх іменин упився і звів якусь сварку з офіцерами. Не знаю, про що їм там зайшло,  досить того, що попсував нам цілий вечір і всі разом з ним мусили забратися додому.  Більше я й не бачила його, а швидко по тім я довідалася, що його також перенесено до  Боснії.  — Гм, то така се була історія? Признаюся тобі, що з того, що він мені говорив, я міг  догадуватися, що тут було щось далеко поважніше.  Вимовляючи ті слова, капітан, уже наполовину вспокоєний, поглядав на жінку. І  нараз побачив, що при остатніх його словах лице її покрила труняча блідість, навіть  уста її поблідли, робота випала з її рук і ціла її постать подалася, немовби зів'яла або  немовби дізнала якогось страшно болючого удару.  — Анельцю, що се тобі? — скрикнув капітан, схапуючися з крісла.  — Зажди, зажди, там хтось дзвонить! — прошептала Анеля, ледво-не-ледво  піднялася з крісла, покинувши на землю свою робітку, заполоч і голку, і вибігла до  сусідньої кімнати. По хвилі вернула, все ще бліда і тремтяча, але вже значно  заспокоєна.  — Анельцю, ради бога, що тобі є? — скрикнув капітан, тулячи в своїх долонях її  руки, холодні як лід.  Вона сіла поруч нього і важко дихала.  — Нічого се, нічого! — відповіла. — Знаєш, від якогось часу... мучать мене якісь  страшні прочуття. Завсігди мені здається, що котре-небудь із наших дітей, — о мій  боже! — десь там переїхав фіакер і що його несуть додому з поламаними ніжками, з  розбитою головкою... Ох, аж подумати страшно! І власне в тій хвилі... те саме  прочуття... мов кліщами... мені причулося, що до нас хтось дзвонить...  — Але ж успокійся, ніхто не дзвонить. Діти вернуть здоровісінькі! — запевнював її  капітан. — Бійся бога, як можна брати собі се так дуже до серця! Але ти, може,  нездужаєш? Може, се тільки такий прояв якоїсь іншої слабості?  — Ні, ні, я здорова цілковито, тілько часами на мене находять такі глупі напади.  — Ні, Анелечко, ні, сього не можна легковажити. Се можуть бути початки якоїсь  грізної нервової хороби. Як ти поблідла! Треба конечно засягнути лікарської поради.  — Не треба! Не треба! — живо відмовила Анеля. — Що мені лікар поможе? Скаже  мені те, що я й без нього знаю: треба супокою, вистерігатися сильних зворушень.  Нехай би сам стрібував се вчинити!  — Ні, душе моя, доконче треба щось радити! Ади, ти досі не можеш прийти до себе.  Напийся води!  — Я вже пила. Спасибі тобі, любий мій! Мені вже зовсім добре.  І, схилившися, позбирала з долівки свої порозкидані причандали.  — А я, — мовив по хвилі капітан, — признаюсь тобі до гріха. В тій хвилі, коли ти  поблідла і почала тремтіти, я подумав, що мої слова про барона Рейхлінгена зробили на  тебе таке сильне враження.  — Про барона? — з меланхолійним усміхом мовила Анеля. — Вибачай, серце моє,  але я вже навіть не тямлю, що ми про нього балакали. В тій хвилі, коли ти зачав мені  щось оповідати про нього, думка моя була зовсім де-інде.  — Я хотів було написати тобі про свою стрічу з бароном і про свою розмову з ним,  — говорив капітан, — та якраз того самого вечора після стрічі з ним я одержав від тебе  лист, а в ньому була звістка, що дитина хора на одру і що маєш тяжкі гризоти, а на  другий день рано я довідався, що барон уже не жиє.  — Не жиє! — скрикнула Анеля,  — То ти не знала про його смерть?  — Нічогісінько.  — Була з ним якась дивна і досі невияснена історія.  — О боже! — глибоко зітхаючи, прошептала Анеля, але в тім зітханні висказалося  радше якесь почуття облегшення, ніж жалю. А по хвилі додала: — Такий молодий,  гарний, маючий чоловік, такого знатного роду, такий здоров, сильний — і що там йому  сталося? Чи хорував?  — Отож-то, власне, що ні. Застрілився.  — А! Може, з любові?  — Сумніваюся дуже. Послухай, нехай тобі розповім про нашу остатню стрічу. Се  заразом вияснить тобі, для чого я запитав тебе, яка се історія була між ним і тобою.  Анеля похилила голову над роботою і слухала спокійно, її груди хвилювали мірно,  може, трохи сильніше, ніж звичайно, але, безперечно, се був наслідок недавнього  нервового припадку.  — Не треба тобі оповідати, який чоловік був барон, — мовив капітан. — Золотий  хлопець, але в практичнім житті ні до чого. Розпещений матір'ю, привиклий від дитини  заспокоювати всі свої капризи, а при тім обік шаленої упертості в дрібницях він не мав  ані крихти мужеської твердості і характеру в найважніших справах. Хто тілько перший  раз його пізнав, мусив його полюбити, але кождий, хто пізнав його ближче, мусив від  нього відвернутися.  Анеля меланхолійно похитала головою на знак, що вповні згоджується з тим  осудом.  — В часі, коли задля якихсь дисциплінарних провин його перенесли з Відня до  Львова, мати його вже не жила. Говорять, що вмерла з гризоти задля його гулящого і  розпусного життя. Його маєток, колись дуже великий, був майже зруйнований. Правда,  ще й тоді при ощаднім житті і поряднім господарюванні можна було урятувати з нього  дуже показну фортуну, якої нам і нашим дітям дай боже хоч половину. До полковника  нашого полку і до цілого офіцерського корпусу разом з його перенесенням до нас  прийшло з Відня остереження і просьба, щоби ми опікувалися молодим чоловіком, не  допускали його марнувати решту батьківщини, здоров'я і честі, але, втягаючи його до  сімейних кругів, старалися розбудити в нім охоту до спокійного, правильного життя,  посвяченого праці і сповнюванню обов'язків. Знаєш сама, що ми робили все, на що  тілько була наша змога.  — Не дуже вам за се був вдячний, — докинула мимоходом Анеля з відтінком  гіркості в голосі.  — Ну, про його вдячність нам було байдуже. Головно ходило нам о результат. І ми  могли похвалитися, що наслідки були такі добрі, яких ніхто й не надіявся. По році  нашого менторства над ним хлопчисько поправився так, що майже годі було його  пізнати, а й маєткові справи пішли далеко ліпше. Від його сім'ї одержали ми офіціальну  подяку. Потім наш полк відкомендовано до Боснії, а барона приділено до іншого полку,  що лишився тут. Що з ним тут дальше діялося, про се не маю ніякого виображення.  — Я те тілько знаю, скілько тобі розповіла, — мовила Анеля якимсь приглушеним,  беззвучним голосом, не підводячи лиця від своєї роботи.  — Рік тому назад був я на якийсь час відкомендований в службових справах до  Мостару. Був зимовий вечір, коли по довшій аудієнції у свого шефа я вертав на свою  квартиру. Проходячи перед густо освітленим шинком, я зупинився на хвилю, почувши  всередині крик, прокляття, стук ламаних меблів і брязкіт скла. Втім, раптом  відчинилися двері і вилетів чоловік в офіцерськім мундурі, але без шаблі і без чако.  Вилетів, сильно випхнутий кільканадцятьма руками, що зараз потім щезли і замкнули  двері за собою. Сей чоловік був смертельно п'яний і був би неохибно впав у глибоке  вуличне болото, коли б я не був спіймав його в свої обійми і не поставив на ноги.   Пардон! — мовив до мене сей чоловік, бачачи на мені офіцерський мундур і  силкуючись випростуватися незалежно від моєї помочі. — Я настолочив вам на  нагніток?   Його голос, охриплий від п'янства, показався мені знайомим. Я зачав придивлятися  його лицю, та в першій хвилі не міг його пізнати. Він перший пізнав мене.   A, servus*, товаришу! — скрикнув, ударивши мене по плечі. — Го-го-го, пан  Ангарович уже й не пізнає мене?    Барон Рейхлінген! — скрикнув я, подаючи йому руку, та він не стиснув її. — Що ж  се з тобою діється?    Зо мною? Добре діється. Бачиш, учуся літати. Отсе власне вилетів я з отсеї буди.  Га-га-га!    Ти давно тут? Я нічогісінько не знав, що тебе сюди перенесли .   Не знав? — скрикнув барон. — Не писала тобі жінка?   Ані словечка .   Го, го, — кричав на все горло барон, — чудесну маєш жінку! Ангела, а не жінку!  Га-га-га! Такі ангели там залізними вильми толочать грішні душі в кипучу смолу .   Бароне, — строго мовив я до нього, — маю згляд на те, що ти п'яний і сам не  знаєш, що говориш. В іншім разі ти мусив би мені тяжко відповісти за ті слова .   За ті слова? — кричав барон з п'яним сміхом. — За ті слова? Хіба я що сказав? Але  ж, братику, не гнівайся! Сам мовиш, що я не знаю, що плету. А твоя жінка — го, го, die  ist ein solches Kapitel*, про котрий треба би говорити по-тверезому .   Добре кажеш, — мовив я. — Що маєш мені сказати, кажи по-тверезому, а тепер  ходи спати .   Хто? Я спати? — верещав барон. — Ні, брате, я не привик в таку пору йти спати.  Але, але, — мовив нараз спокійнішим голосом, — позич мені 10 ринських! Якраз не  стало мені дрібних, а сей драбуга ось тут не хотів мені кредитувати. Позич, не  пожалуєш сього. Завтра віддам і ще вдодатку розповім тобі гарну історію, яка  притрафилася одному гарному младенцеві і одній ще гарнішій замужній жінці, або  радше солом'яній вдові .  — Не потребую тобі додавати, — мовив капітан дo Анелі, — що мені кров ударила до  голови при тих словах сього нікчемника. Я видобув 10 ринських і, даючи йому,  промовив:   Без жарту, бароне, краще би тобі подумати про спочивок .   Завтра, завтра! — мовив барон, хапаючи гроші. — Спасибі тобі, мій любчику! А  знаєш, завтра так коло десятої запитай про мене ось тут, у тій буді. Або мене тут  застанеш, або тобі покажуть мою квартиру. А про гроші не турбуйся! Хоча мої любі  свояки взяли мене під курателю, та я ще дам собі раду .  І знов повернувся до шинку, та нараз зупинився і, обертаючися до мене, мовив:   А може, підеш зі мною? Ходи, побалакаємо!   Я був пронятий таким обридженням до сього нікчемника і до тої брудної руїни, що  аж стрепенувся при його словах.   Дякую тобі, бароне! — відповів я. — Мушу поспішати додому, маю ще роботу .   Плюнь на всяку роботу! Ходи зо мною!  Та я вже пустився йти геть.   Не хочеш? — слідом за мною кричав барон. — Чорт тебе бери! Обійдуся і без тебе.  А завтра приходь, пам'ятай! Довідаєшся, гарної історії про твого ангела, про твою  кохану жіночку! Га-га-га!   Я втікав, немовби вовки за мною гнали, а той грубий цинічний сміх усю ніч  роздавався мені в ухах. Можеш собі подумати, яка тривога обхопила мене, який  неспокій шарпав мою душу всю ніч. Яким правом сей нужденний п'яниця смів  викликати твоє ім'я на тім місці і серед таких обставин? Про яку се історію він говорив?  Що скаже мені завтра? Правда, знаючи його хиткий характер, я згори міг  догадуватися, що се буде з його боку якась підлість або глупа сплітка, та проте все-  таки — така вже мізерна людська натура — я дожидав слідуючого дня неспокійно і з  якоюсь нетерплячкою. Не вмінюй мені того в зло, душе моя, — додав по хвилі,  стискаючи її руку, — не для того я чинив се, немовби бажав почути про тебе щось  лихого. Навіть на думку мені се не впало. В моїй душі клекотів гнів на барона. Я бажав  побачити його тверезого і зажадати, щоби витолкувався з того, що балакав по-п'яному,  а евентуально, щоб усе відкликав і ніколи потому не важився згадувати про тебе в  такий спосіб. В тій хвилі почув я цілою своєю істотою, як сильно тебе люблю, яка ти  мені дорога і близька і як болюче, до глибини душі доторкає мене все те, що могло би  хоч найменшу тінь кинути на тебе.  Анеля, нічого не мовлячи, вхопила при тих словах мужеву руку, піднесла її і  притиснула до уст, а в тій хвилі груба, гаряча сльоза з її ока упала на ту мужеву руку.  — Анелечко, що ти робиш! — скрикнув капітан. — Боже, ти плачеш! Що тобі?  І кинувся до неї з розпростертими раменами, а Анеля, голосно хлипаючи, упала в  його обійми.  — Дорогий мій! — мовила голосом, котрий переривало спазматичне хлипання. —  Як ти мене любиш! Який ти добрий, благородний!.. І чим я заслугую...  — Але ж успокійся, дитино! — мовив капітан, цілуючи її чоло, лице і очі. — Чого тут  плакати? Адже ж се мій обов'язок. Коли б я поступив інакше, то був би нечесним  чоловіком.  Треба було кількох мінут часу, поки Анеля успокоїлася після сього нового  нервового припадку і попросила капітана, щоби кінчив своє оповідання.  — Небагато вже лишилося мені до кінця, — сказав капітан, сідаючи напротив  Анелі. — Другого дня рано я одержав твій лист, і під його впливом барон і ціле його  п'яне балакання відскочило на задній план. Я вже зовсім не почував охоти бачитися з  ним і з острахом подумав собі, що, коли тепер прийду до нього, він, певно, поміркує, що  я прийшов упоминатися за позичені вчора гроші. От тим-то я надумав перечекати  кілька день, а тепер запитати тілько в звіснім шинку про баронову квартиру.  Проходячи поуз того шинку в службовій справі, я вступив досередини і запитав про  барона.   О барон! — скрикнув шинкар. — Гарних нам баронів сюди насилають! Се не барон,  се правдивий розбійник. Кілько я вже шкоди і клопотів мав через нього, сього вам і не  сказати. Ну, та вчора він дістав за своє! Зайшов собі з кількома угорськими вояками,  почав їх ганьбити і напастувати — викинули його з шинку. По хвилі вернув, зразу  держав себе спокійно, та потому ще дужче почав докучати тим воякам. Кинулися на  нього, побили його страшенно, обдерли з плаща, шаблі, вафенрока і ледво живого  викинули на вулицю, а самі повтікали .   І що ж сталося з ним?  — запитав я переляканий.   Не знаю, — відповів шинкар. — Довго ще йойкав і стогнав на вулиці, та я, боячися  ще більшої галабурди, позамикав двері і вікна і не хотів нікого більше впускати. Потому  вже нічого не було чути, — здається, що поволікся до своєї квартири .   А де ж його квартира?   Шинкар показав мені недалеко одиноку хатину посеред огороду і додав, що барон  живе там сам тілько з одним вояком, призначеним для його послуги, та сей вояк  сьогодні рано, ще досвіта, пішов кудись і досі не вернув. Певно, барон післав його по  ліки або по горілку.  Я пішов до хатини. Була позамикана. Зазираю крізь одиноке, яке в ній було,  віконце, — воно зсередини заслонене фіранкою. Пробую стукати до дверей, до вікна,  кричу — ніхто не озивається. Вкінці покликав я шинкаря, і оба разом при по очі дрючка  ми підважили хатні двері. В тісній темній комнатці на долівці лежав барон, в подертій  сорочці, в заболочених штанах і чоботях. Зразу ми думали, що спить, та, відсунувши  фіранку, ми переконалися, що се не був звичайний сон. В правій руці барон держав іще  пістолет, а на правім виску виднілася невелика рана, заткана виплившою скріплою  кров'ю, помішаною з мізком. На долівці також була широка калюжа скріплої крові.  Паперів ані листів не було ніяких.  — Боже! — з переляком шептала Анеля, що, запираючи в собі дух, дослухала до  кінця се сумне оповідання.  — Ось тобі вся моя повість про барона, — кінчив, капітан. — Як бачиш, я не  довідався від нього нічого. Коли мав яку тайну, то взяв її до гробу.  Анеля, зворушена, не могла ще прийти до себе і шептала тільки, заслонюючи собі  очі руками:  — Страшенно! Страшенно! І так скінчити, так згинути! Боже!  — Справді, трагічна судьба! — з почуттям мовив капітан. — Такий маючий чоловік,  такий вродливий, мавши такі зв'язки, такі спосібності, і от що з нього вийшло.  А помовчавши хвилю, додав:  — Зараз тоді я хотів написати тобі про се все, та потому подумав собі: вона там,  бідна, і так має досить своїх клопотів, пощо маю ще дразнити її нерви описом сеї історії.  Але à propos* твоїх нервів, Анелечко! їй-богу, я дуже неспокійний. Доконче мусимо  щось подумати.  — І що видумаємо? — сумно відмовила Анеля. — Я знаю, одно могло б мені  допомогти, та сього одного якраз ти не будеш міг зробити.  — А се що таке, скажи! Що би се таке могло бути, що залежало би від моєї  спромоги і чого би я не хотів зробити для тебе? — з запалом скрикнув капітан.  — Може, воно й не залежить від твоєї спромоги, — мовила Анеля.  — Ну, але скажи, скажи! — просив капітан.  — Знаєш що, любий мій, — мовила Анеля, обнімаючи його рукою за шию і тулячи  голову до його грудей. — Віддавна вже, зимою і літом, марила я про те, щоби покинути  се місто і осісти десь на селі. Там мала б я супокій, якого тут ніколи не буду мати, а що  найважніше, праця при сільськім господарстві, котру змалечку люблю безмірно,  відсвіжила би мої нерви, привела би мене до цілковитої рівноваги.  — Осісти на селі... провадити своє господарство, — мовив звільна капітан,  задумуючися, — ну, певно, се було би непогано, хоча досі я нічогісінько не знав про  твою пристрасть до сільського життя.  — Бо ти зовсім не пробував навіть дізнатися про се, — сквапно підхопила Анеля.  — Може, воно й так, моє серденько, може й так. О, я також радо пристав би на се.  Я також здавна лелію в душі сей ідеал.  — Чи се можливо? — радісно скрикнула Анеля.  — Справді так. І маю надію, що колись здужаємо справдити його.  — Колись?  — Ну, певно, що не сьогодні ані завтра. Коли вийду на пенсію. Адже ж не думаю,  щоб ти хотіла знов розстатися зо мною і сама їхати на село.  — О ні, ні, ні! За ніякі гроші! — скрикнула Анеля.  — А, по-другім, куди ж би ти поїхала?  — Купімо собі фільварочок! — шепнула йому Анеля до вуха.  — Купімо! Kupił bym wieś, a pieniądze gdzieś!*— Як то — gdzieś? Адже ж гроші  маємо! А твоя кавція? Адже ж за таку суму можемо купити такий кусень землі, якого  нам треба, і ще нам лишиться дещо на те, щоби ввести в рух наше господарство.  — Але ж, Анелечко! — перервав її бесіду капітан. — Що про се балакати? Адже ж  знаєш, що поки я в службі, то сеї кавції не можу рушити.  — О так! Знаю се дуже добре. А доки будеш міг ногами волочити, доти не покинеш  сеї проклятої служби і ідеал лишиться ідеалом. Ні, краще покиньмо й думати про се  все, — мовила з виразом гіркості і знеохоти. — Я так і знала, що моя розмова з тобою  про се діло не придасться ні на що.  І відвернулася, надувши губи, тільки руки її швидко рушалися, працюючи голкою.  — Дивна ти, моє серденько! — мовив капітан, котрому якось не містилися в голові  ті наглі скоки жінчиної фантазії. — Так чого ж хочеш від мене?  — Нічого не хочу! Роби що знаєш! — гнівно відповіла Анеля.  — Ти вже гніваєшся. А прецінь же ти ще й не вияснила мені докладно, що, по твоїй  думці, слід би було зробити!  — Адже ж бачиш, що я хора, що у мене нерви розстроєні! — енергічно мовила  Анеля.  — В тім-то й клопіт, моя рибонько, що розстроєні.  — Ще раз тобі говорю, що, поки будемо жити тут, у Львові, не буде мені ліпше, а  буде щораз гірше. Чую се, що тілько на селі, десь у глухій відлюдній закутині могла б я  віджити і віднайти свою свободу.  — Се дуже можливе, — мовив капітан.  — А коли так думаєш і коли мене любиш, — мовила з незвичайним оживленням  Анеля, — то прошу тебе, зроби се для мене! Покинь отсю свою службу, подайся на  пенсію, відбери кавцію, купімо собі фільварочок десь у горах посеред лісів і їдьмо геть  відси, геть назавсігди!  — Але ж, дитино! — скрикнув капітан. — Чи думаєш, що се так легко зробити?  — Все можна зробити, коли хто хоче, — з притиском мовила Анеля.  — Ну, вийти на пенсію, на се, певно, багато часу не треба, се можна би зробити і  завтра, — мовив, вагаючися, капітан.  — І зроби се, зроби, любий мій! Прошу тебе з цілого серця!  — Але ж кілько то буде тої пенсії? Чи вистане нам на життя, на виховування дітей?  — Не бійся, вистане! — мовила Анеля. — Вже я все обчислила, побачиш. А чи маю  тобі сказати ще один секрет?  — Ну, говори, говори, моя ти кізонько уперта!  — Я вже навіть вигляділа фільварочок, якраз відповідний для нас. Серед гір а  недалеко місточка, де наші діти могли би ходити до школи. Будинки господарські  досить добрі, дерев'яний домик зовсім-таки гарний, 30 моргів орного поля, в тім числі 3  морги огороду, дальше 20 моргів чудової гірської сіножаті і 150 моргів пасовиська  разом з лісом. Прекрасний фільварочок, немов сотворений для нас. А знаєш, яка ціна?  Капітан, зацікавлений, дивився на неї. Незвичайне гарячкове оживлення, яким  вона була пронята, затривожило його тим більше, що її план відразу показався йому  фантастичним і зовсім не відповідним до її практичної вдачі. Та він ні в чім не хотів їй  перечити, зовсім розумно міркуючи, що пізніше, коли Анеля успокоїться, то й сама  критичніше почне глядіти на сей свій план.  — Знаєш, яка ціна тій перлині? П'ять тисяч ринських! П'ять тисяч! Очі  зажмуривши, можна дати. А на тім грунті можна держати кільканадцять штук худоби.  А на літо можна ще від сусіднього дідича виорендувати величезну полонину за дешеві  гроші і випасти 20 штук волів і наробити десять оборогів сіна. Ні, Антосю, се правдивий  скарб!  А коли капітан, нічого не мовлячи, все ще не переставав уважно вдивлятися в неї,  вона сквапно, вся тремтячи зі зворушення, говорила дальше:  — Покинеш військову службу, відберемо кавцію, купимо маєтність і зараз  виберемося на село. І дітей заберемо відси. Маю свояків у Вадовицях, там будуть мати  добру опіку і дозір, нехай там ходять до школи. А ми візьмемося до праці, до  господарства, чи так? Твоя пенсія наразі буде йти на вклади в господарство, а коли  дечого доробимося, то можна буде робити з неї невеличкі ощадності. Чи так?  — Так, так, — механічно мовив капітан.  — Значить, похваляєш мій план?  — Цілковито.  — Пристаєш на нього?  — З цілого серця.  — Ну, то добре! Гарно! Чудесно! Як же я люблю тебе, голубе мій! А в такім разі  знаєш що? Іди зараз, там у спальні на моїм столику знайдеш перо, папір і чорнило і  напиши подання до генеральної коменди.  — Подання? Яке?  — Подання, що виступаєш з активної військової служби.  — Зараз? — здивувався капітан.  — Ну, адже ж ти згодився на мій план?  — Так, але чень же ще не горить, не маємо чого так квапитися. За кілька неділь  маєтність не втече, а втім, хто ще знає, чи при докладнім огляді вона нам  сподобається? Треба би оглянути її з яким тямущим чоловіком. А за кілька неділь я  можу одержати вищий аванс, і в такім разі наша пенсія також буде вища.  — А, так! — майже крізь сльози мовила Анеля. — Так тобі аванс, мізерне  підвищення пенсії більше в голові, ніж мій супокій, моє здоров'я, моє життя. Такі то ви  всі мужчини! На устах у вас усе: люблю, люблю! А коли прийдеться доказати сю любов  бодай якийсь найдрібнішим ділом, то зараз у вас готові тисячні огляди, причини,  застереження та докази.  — Ти несправедлива, Анелечко, — поважно мовив капітан. — Бог мені свідок, що я  готов усе зробити для тебе, а коли хотів заждати на аванс, так се тілько в тій цілі, щоби  тим ліпше забезпечити долю твою і дітей. Та, зрештою, коли так доконче хочеш...  — Доконче, доконче! Зроби се для мене!  — Добре, йду і зараз напишу подання.  І з виразом резигнації на лиці капітан пішов до спальні, лишаючи Анелю саму...  VI  Ледве вийшов, до дверей салону почувся легенький, звісний нам уже стук, і зараз  по ньому, осторожно підхиляючи двері, тихесенько всунулася пані Юлія.  — Добрий день тобі, Анелечко! — мовила притишеним голосом.  Анеля, що ще не охолола з вражінь, перебутих перед хвилею, сиділа знесилена,  бліда і майже в нетямі. Почувши сей голос, схопилася раптовно перелякана і скочила  до Юлії.  — Га, се ти! Ну, що ж чувати?  — Все пропало! — мовила Юлія і, немов зламана, впала на крісло.  — Що сталося? Говори!  — Ох, не можу! Духу не стає. На, маєш, читай!  І подала Анелі аркуш газети, де синім олівцем зачеркнена була ось яка  телеграфована новинка:   Будапешт,— 10 грудня. Сьогодні ув'язнено тут на телеграфічну реквізицію  львівської поліції якогось Давида Штернберга, що власне прибув поспішним поїздом із  Константинополя. Штернберг видавав себе за купця, що веде торгівлю зі східними  краями. Які підозріння були причиною його ув'язнення, досі невідомо. Штернберг  виїхав зараз під ескортою до Галичини .  Анеля довго, безмірно довго відчитувала сю телеграму, їй здавалося при кождім  слові, що ковтає цеглу, що душиться і що слідуючого вже ніяким способом не здужає  проковтнути. А коли прочитала все до кінця, то їй видалося, що нічогісінько не  зрозуміла, що всі слова, мов сполохані миші в клітці, порозбігалися з природного  порядку і помішалися в такий хаос, що ніякого змислу не можна було з них видобути.  їй захотілося ще раз прочитати сю телеграму, а потім ще раз, навчитися її напам'ять, а  крім того, будилося недовір'я, чи се не сон, один із тих страшних снів, які в остатнім  часі мучили її досить часто.  — Ну, що ж думаєш про се? — запитала пані Юлія.  — Що я про се думаю? — мов неприкаяна, повторила Анеля. — Що думаю про се?  Про се? — повторяла, тикаючи пальцем в газетярську новинку і звільна віднаходячи  свою давню певність. — Думаю, що се дурниця.  — Дурниця? Що Штернберг арештований?  — Що ж, Штернберг займався різнородними справами і в кождій справі міг  накаламутити. Тут нема нічого неможливого, — значить, його ув'язнення не конче  мусить мати зв'язок з нашою справою.  — Не конче мусить, — мовила Юлія, — се так. Та мені здається, що таки має.  Недаром він телеграфував мені з Філіпополя.  — І дурницю зробив, бо сею телеграмою сам себе зрадив, показав поліції, де має  його шукати.  — І справді! Мій боже, яка неосторожність! — скрикнула Юлія.  — Але знаєш, — живо мовила далі Анеля, — та сама телеграма дає мені також  доказ, що ув'язнення Штернберга не має ніякого зв'язку з нашою справою.  — А се яким способом?  — Адже ж подумай собі! Поліція шукає Штернберга, значить, має на нього  підозріння, має в руках якісь нитки, що ведуть на слід його справок. Коли би се була  наша справа, то, очевидно, були би ми вже мали візити ц[ісарсько]-к[оролівських]  властей, були би вже нас покликали до протоколу.  — Боже! — скрикнула Юлія, котрій при самій згадці про протоколи зробилося  недобре.  — Заспокійся! — мовила Анеля. — Адже ж доказую тобі, що твоя тривога зовсім  безпідставна.  — Ох, моя Анелечко! — стогнала Юлія. — Не можу зміркувати, чи твої докази  правдиві, чи ні, та сама думка про ті... страшні... протоколи... Ох, не можу  спам'ятатися!  — То зле, Юлечко, — поважно мовила Анеля. — Хоч і яка неприємна ся думка, а  треба з нею освоїтися, треба приготовитися на всякий випадок. Поперед усього всякі  папери попалити!  — Не маю ніяких. А втім, для всякої обезпеки ще раз перешукаю всі комоди і  шухляди.  — І я зроблю те саме. А по-друге, треба собі добре уложити всю справу. Про се ще  побалакаємо, коли мій муж вийде з дому. Тілько заспокійся!  — Знаєш що, — мовила Юлія, — піду тепер на хвилечку, а коли твій муж вийде, я  знов сюди забіжу.  І забиралася виходити, коли, втім, відчинилися двері і ввійшов капітан. Він довго не  міг прийти до себе по розмові з жінкою. Вона робилася для нього чимраз більше  загадковою і незрозумілою. Її цвітуча, майже дитиняча постать — і її нервові припадки  якось не могли погодитися в його голові. В своїх листах Анеля ніколи не згадувала про  ті припадки, ані словечком не жалувалася на них, але, противно, завсігди запевнювала  його, що здоровісінька і навіть сама собі дивується, що так досі цвіте здоров'ям. Правда,  могла се писати, щоби не турбувати його, та, з другого боку, страх за дітей, доведений  до манії і до істеричних нападів, не міг появитися нині ані вчора, мусив підніматися і  дужчати постепенно від довшого часу, а в такім разі годі навіть подумати, щоби не  відізвався ні найменшим відгуком у її листах. Дивним і загадковим видався йому той  натиск, з яким спонукала його виступити з військової служби, а її план осісти на селі і  віддати дітей до свояків у Вадовицях був попросту суперечний з пересадною дбалістю  про тих дітей. А проте все се, взяте разом, дуже турбувало капітана. Будь-що-будь, а  факт сильних нервових припадків у Анелі був фактом, і сам її план осісти на селі і  віддати дітей у чужі руки свідчив про якийсь розстрій в її думках і чуттях, про якусь  хоробу, про якесь захитання нормального стану її душі.  Вийшовши до спальні і сівши при столику, капітан зачав як міг найспокійніше і  найуважніше обмірковувати се все, силкуючися вияснити собі все, що бачив і чув, і  уложити собі якийсь розумний план дальшого поступування. Анеля, без сумніву, хора,  хоча її організм цілком здоров. Що ж се за хороба? Об'яви, яких власне був свідком,  показують, що хороба тягнеться вже довший час. Всяка довша хороба, навіть  спеціально нервова, була би вчинила більше або менше значний розстрій в Анелинім  організмі, була би, без сумніву, відгукнулася на її апетиті, на сні, на травленні і т. д. А  тут нічого такого не видно. Значить, або маємо діло з якоюсь хоробою тісно психічною,  що має своє гніздо в якімсь незначущім мізковім центрі і не має впливу на звичайні  органічні функції — адже медицина знає такі хороби! — або, може...  Капітан згадував Анелині листи, писані, особливо в остатніх роках, з найбільшим  супокоєм, холодно, трохи навіть купецьким або репортерським тоном, розумно і ясно;  той холодний тон набирав тепла, і красок, і живості тільки в тих уступах, де була мова  про дітей і про нього. Ні, жінка, духово недужа, жінка з психічною хоробою не була би  в силі писати такі листи, і то так часто і правильно. Може би, якийсь час могла  утаювати свою хоробу, але швидше чи пізніше мимо її волі і без її відома її хоробливий  духовий стан був би проявив себе якимсь словом, якимсь логічним скоком, якимсь  реченням або оповіданням. Капітан напружував свою пам'ять та не міг знайти нічого  такого, що би вказувало йому в жінчиних листах якусь хоробливість, хоч читав їх з  великою увагою і перечитував по кілька разів.  Він любив Анелю всею душею, з молодечим запалом, особливо тепер, по повороті з  Боснії; чув, що певність її хороби була би для нього страшним ударом, та проте, совісно  розбираючи свою душу, чув, що не скривав би перед собою ані найменшого  спостереження, яке би свідчило про її хоробу. Та таких спостережень у нього не було,  крім тих загадкових припадків під час його оповідання про барона Рейхлінгена. Про  барона! Якась тривожна болюча думка мигнула в капітановій голові. Чи ж мав би  існувати якийсь зв'язок між тим оповіданням і Анелиними нервовими припадками? І  який? Чи мала би на дні її душі скриватися справді якась історія з бароном? І яка? Але  ні, се не може бути! Анеля так щиро, так спокійно, без ніякого замішання, з такою  дитячою невинністю впевнювала його, що ні про яку історію нічого не знає, що  противне припущення було би злочином, святотатством, сповненим на його любові, на  його домашнім щасті. Ні, ні! Між оповіданням про Рейхлінгена і Анелиною хоробою  нема ніякого зв'язку! Інакше мусив би припустити, що вона бреше, грає комедію, і то  грає з незрівняніш майстерством. Сама думка про се наповнювала його обуренням,  тривогою і обридженням, і він відтручував сю думку від себе всею силою своєї любові...  А втім, яка ж би се могла бути історія, що сама згадка про неї могла би проняти Анелю  таким переляком? Капітанова думка жахнулася летіти в безодню огидних здогадів, де  надто не було ніякої надії зловити якийсь конкретний факт. Ні, ні, ні! Анеля була  недужа, небезпечно недужа, тим небезпечніше, що стан і причини її хороби були  зовсім загадкові. Треба буде якнайсквапніше засягнути лікарської поради, а тим часом  робити все, що можна, щоби вдержати її душу в спокої, оминати непотрібні  подразнення, достарчувати їй розривок, чинити приємність. Поперед усього треба  сповнити її бажання і написати просьбу до коменди, щоби увільнила його від служби.  Вона майже випхнула його, щоби писав ту просьбу. Очевидно, її гаряче наставання на  те, щоб він якнайшвидше виступив зі служби, є не що, як тільки наслідок її хороби, є  прояв якоїсь манії, і він, капітан, так швидко служби не покине. Та написати просьбу  можна зараз. В разі потреби можна буде сказати їй, що просьба вже подана; а втім, хто  знає, чи при її хоробливім духовім стані завтра вже не вирине у неї бажання, зовсім  суперечне з отсим нинішнім?  Отак розміркувавши, капітан виняв із столика папір, перо, чорнило і написав  просьбу після всяких приписаних форм. З тим документом поспішив до жінки, щоб їй  показати його і дати доказ, що сповнив її бажання. Зустрівши в салоні Юлію, що на  його вид відсахнулася перелякана і знітилася, мов зловлений заєць, капітан, не  придивляючися їй ближче, був вдячний случаєві, що піддав Анелі товаришку, і  наважився не пустити Юлію так швидко додому.  — А, тітка Юля! — скрикнув радісно, наближаючися до неї і цілуючи подану руку.  — Як же пані поводиться? Чому ж то пані не були ласкаві відвідати нас іще вчора  вечір? На, Анелечко, отсе той документ, про який ми говорили. Прочитай його, як тобі  сподобається.  І, вручивши Анелі просьбу, обернувся знов до Юлії. — Що ж то, чому, пані, не  сідаєте?  — Хочу йти. Я тілько на хвилечку забігла до Анелі.  — Те, те, те, те! Хочу йти! Навіть, пані, про се не думайте! Зараз мені роздягайтеся  з пальта і капелюха!  — Пане капітане! — благаючи, обернулася до нього Юлія. — Прошу на мене не  напирати. Слово даю...  — Але що там мені! — кричав капітан, майже силою знімаючи з неї пальто. —  Ніяких таких слів не слухаю. Молоді і гарні вдови не мають ніякого голосу і повинні  слухати чужого мужа, коли не мають свого власного. Кладу арешт на паню добродійку!  — Га, коли вже не може бути інакше, — з резигнацією мовила Юлія, скидаючи  капелюх, — то що маю, бідна, діяти? Лишуся ще тут, та не довше десяти мінут.  — Що се? Бунт? — добродушно кричав капітан. — Нехай мені пані не важаться  ламати субординації! Прошу слухати, який буде виданий розказ денний. Лишаються  пані у нас з обов'язком брати участь в конверсації! Ззімо разом обід, вип'ємо чорну  каву, відпочинемо крихітку, забавляючися оповіданням історій веселих і забавних, а  тілько потому розпустимо вітрила і попливемо — я на широкі води військово-  суспільного життя, а пані до своєї тихої вдовичої пристані. Halt!* Ніякої опозиції,  ніякого протесту! Так наказано і так мусить бути!  Юлія з нефальшованим переляком слухала капітанових слів. Його товариство  здавалось їй вельми прикрим і турботним. В цілій її скуленій і благаючій поставі було  видно сердечне бажання видобутися якнайшвидше з сього дому, сховатися перед  могучим і енергічним голосом, перед допитливим поглядом капітановим. В його  присутності чула себе безсильною, безвладною і безрадною. Обернулася до Анелі.  — Анелечко, серденько моє! Проси пана капітана... Виясни йому, що се для мене  неможливе, даю слово, попросту неможливе!..  — Нічого, нічого! — перебив їй капітан. — Пропало. Ось Мариня йде з  завідомленням, що обід уже готовий. Правда, Мариню? — мовив капітан до служниці,  що власне показалася в дверях.  — Так, прошу пана, обід готовий, — мовила Мариня.  — А діти прийшли? — запитала Анеля.  — Так, прошу пані. Гриць забавляє їх своїми оповіданнями. Він такий смішний.  — Значить, тепер уже ані мови нема про втеку! — радісно мовив капітан. — Правда,  Анелечко, що вже тепер отсю тітусю не пустимо?  — Ні, Анелечко, прошу тебе, не роби мені сього! — благала Юлія. — Сама найліпше  знаєш, як дуже мені се буде неприємно.  — Го, го, го! Пані лякаються, щоб ми вас не отруїли! А, таке підозріння не може  пройти безкарно. Отже, навмисно мушу паню отруїти двома наперстками боснійського  вина! Allons, enfants!* Анеля наперед, а ми обоє за нею!  — Ні, Юлечко, справді Антось має рацію, — промовила нарешті Анеля. — Пощо  маєш утікати? Ходи, ззімо обід, побалакаємо, а твоє господарство чей же не втече.  — Ага, бачите, пані, як вища інстанція мудро розсудила! — крикнув капітан,  радуючись, що жінка, що зразу, очевидно, вагувалася, остаточно станула по його боці.  — Прошу пані! — додав, подаючи їй рам'я, а потім позираючи на неї спідлоба; бачачи  на її лиці вираз невдоволення і прикрості, додав:  — Але що ж се ви, пані, чините з себе таку пригноблену невинність? Чи справді моє  товариство для вас таке незносне?  — О, пан капітан жартує! — мовила Юлія, силкуючися на веселий усміх. —  Противно! Тілько що у мене дома...  — Що там дома! — мовив капітан. — Адже ж там діти не плачуть, а котики,  канарочки і песики з туги не помруть.  Юлія, ніби завстидана, відвернула голову. Були вже в їдальні. Анеля заходилася  коло зупи. Діти сиділи на своїх місцях, спокійні, але веселі, тільки оченята у них  усміхалися.  — Михасю! — мовив капітан, наближаючися до нього з панею Юлією. — Чи не сесю  паню ти хотів учора потягнути до одвічальності?  Михась встав з крісла, подав руку пані Юлії і мовив:  — Добрий день, пані! А вчора я хотів пані сказати, що пані недобрі.  — Я недобра, Михасику? — здивована, запитала Юлія.  — Так, пані недобрі, — мовив резолютно Михась. — Пані вмовили в нас, що татко  приїде вночі, а він приїхав рано, а ми були в школі і не поїхали на дворець, щоби там  татка привітати.  — Але ж я сьому не винна, Михасику, — мовила Юлія. — Татко сам телеграфував.  — Е, що там телеграфував! — відповів Михась. — В листі було написано, що приїде  рано. Може, телеграма була фальшива.  — Га, га, га! То мені козак! — сміявся капітан. — Той уміє допекти.  — Але ж, Михасику, хіба ж я тому винна, що телеграма була фальшива? — мовила  Юлія.  — Не треба було їй вірити, — відрізав хлопець.  — Так ти гніваєшся на мене? — Вчора троха гнівався, а нині вже ні, — мовив  Михась.  — Ти мій золотий хлопчику! — скрикнув капітан, цілуючи його в чоло. — Так  завсігди держися! Коли хто щось винен, говори йому правду в очі, вали сміло що  думаєш. Але любити його не покидай. Так ніколи не схибиш із доброї дороги.  — Ну, ну, досить тої науки! Прошу братися до росолу, бо вистине! — мовила Анеля.  Настала на кілька хвиль пауза, під час котрої чути було тільки брязкіт срібних  ложок о тарелі і мірний шелест при споживанні росолу.  Напружений і немилий настрій, який панував з початку обіду, хоч старанно  маскований усіми тими особами, що сиділи при однім столі, чим дальше почав звільна  якось розпогоджуватися та прояснюватися. Веселе щебетання дітей було немов той  теплий і освіжаючий вітерець, що розгонював хмари, які раз по раз виповзали з якихсь  таємних щілин і раз у раз грозили затемнити весь видокруг сього щасливого  домашнього огнища. Під впливом тих здорових, невинних дитинячих душ навіть пані  Юлія осмілилася, почала вчувати себе свобіднішою, хоч сиділа обік капітана. Тільки  Анеля, хоч і як очевидно напружувала свою силу, не могла ще опанувати наслідків  свого недавнього нервового припадку, від часу до часу блідла і тривожно позирала на  двері, неначе в них кождої хвилі мав показатися віщун якогось нещастя. Тож коли  справді по якімсь часі, вже при кінці обіду, почулося енергічне, швидке стукання до  дверей, Анеля мало не скрикнула з переляку, схопилася з крісла і, відвернувшися до  вікна так, щоби капітан не бачив її зблідлого лиця, вхопилася рукою за груди,  силкуючися зупинити надсильне биття серця.  В дверях показалася військова фігура, що вже давно не топтала сих порогів. Се був  Редліх. Окружений туманом пари, ввійшов до покою, салютуючи. Капітан радісно  скочив до нього і сердечно стиснув подану йому руку.  — Добрий день тобі, капітане! — мовив Редліх. — Добрий день панству! — додав,  обертаючися до товариства, хоч не міг нікого розпізнати через запотілі окуляри. —  Проходячи ось туди, вступив я до тебе, — мовив знов до капітана, знімаючи і  витираючи окуляри. — Іду до служби та маю ще пару хвиль часу, то можемо  побалакати. Чи, може, я панству перешкодив? — додав, вложивши окуляри вже чисті і  побачивши на столі зостанки обіду.  — О ні, зовсім ні! — мовила Анеля. — Зараз скінчимо. Зволить пан поручник на  хвилиночку сісти собі в салоні.  — А, мій поклін пані добродійці! — мовив Редліх, кланяючися Анелі. — Прошу  вибачити, що я в першій хвилі з панею не привітався, але мої нещасливі окуляри...  — О, знаю, знаю! — всміхаючися, мовила Анеля, стараючися рухом руки  якнайчемніше і найшвидше випровадити Редліха до салону. Та сей іще стояв. Побачив  Юлію, що від тої хвилі, як він увійшов, піднявшися зі свого місця, наблизилась була до  вікна і силкувалася стояти так, щоби якнайменше звертати на себе уваги. Та Редліх  пізнав її і, очевидно, зацікавлений, підступив до неї. Якась фатальна сила заставила її  обернутися лицем до нього. Переконавшися, що се справді вона, Редліх став мов  остовпілий, збентежений, неспосібний висказати найпростішу фразу привітання. Юлія  вклонилася йому.  — А, пані тут? — притишеним голосом мовив Редліх.  — Моя товаришка Юлія Шаблінська, — мовила Анеля. — Чи, може, панство,  знаєтеся?  — О ні! — сквапливо промовила Юлія.  — О так, троха! — рівночасно і також сквапливо мовив Редліх.  Капітан, здивований, глядів на сю сцену. Хотів уже вибухнути сміхом і по свойому  звичаю взяти сих двоє людей на протокол, коли нараз Редліх, відвертаючися з певною  остентацією від Юлії і зближаючися до нього, мовив поспішно:  — Вибачай, капітане, але мушу з тобою попрощатися.  — Що? Що? Що? — з величезним зачудуванням скрикнув капітан, приступаючи до  свойого старого приятеля і силкуючись заглянути йому в очі.  — Мушу йти! — повторив Редліх збентежений, поглядаючи на годинник. — Я троха  перечислився в часі... Маю ще справунки...  — Редліх! — остро мовив до нього капітан. — Зачинаю не розуміти тебе. Приходиш  до мене, щоби побалакати, заявляєш згори, що маєш дещо вільного часу, а тепер  раптом зриваєшся.  — Вибачай, капітане, але, їй-богу... не можу лишитися.  — Та чому? Говори правду!  — Іншим разом! Іншим разом скажу тобі, а тепер мушу йти! — благаючим тоном  повторяв Редліх, щораз більше наближаючися до дверей.  — Ні, се не може бути! Редліх! — мовив з натиском капітан, котрому кров почала  набігати до голови. — Ти мені сього не зробиш!  — Капітане, — мовив Редліх рішучо і енергічно, бачачи, що капітан заступає йому  дорогу, — даю тобі слово честі, що довше не можу тут лишитися ані хвилі.  — Що се значить? — скрикнув капітан, не можучи опанувати себе. — Мовиш се  таким тоном, немовби хотів нанести мені зневагу в моїм домі.  — Приймай се, за що хочеш, — мовив Редліх, — тілько даю тобі слово честі, що я  зовсім не мав наміру тебе зневажати, а також що довше ані хвилі не можу тут  лишитися.  При сих словах капітан став мов оглушений. Кілька секунд з цілим напруженням  своєї душі глядів Редліхові в очі, та сей тепер спокійно видержував його допитливий  погляд. Та капітан не міг нічого вичитати в темній глибині Редліхових очей. А потім  охляв, мов зламаний, і відсунувся набік, лишаючи Редліхові вільний прохід до дверей.  Не попрощавшися ні з ким, Редліх вийшов геть. Капітан, зламаний, не пам'ятаючи сам  себе, впав на крісло. Кілька секунд панувала в комнаті мертва зловіща тиша. Чути було  придержувані віддихи дітей і тривожне биття серця у жінок.  Вкінці капітан підняв очі і, якось безтямно обводячи ними по комнаті, промовив  майже шептом:  — Пішов!  А потім, зупиняючися очима на лиці Анелі, запитав:  — Що се значить?  — Не знаю, мій любий! — відповіла Анеля. — Нічогісінько не розумію Редліха.  І обернулася до Юлії, що все ще, збентежена, тремтяча і бліда, стояла при вікні.  — Юлечко, може, ти нам виясниш? Що таке сталося поручникові? Чим він  образився?  — Не знаю, — ледве чутно прошептала Юлія.  — Але ти його знаєш?  — Ні, зовсім його не знаю, — мовила Юлія трохи сміліше.  — Адже ж він мовив, що вас, пані, знає! — мовив капітан.  — Не знаю, відки се взяв, — відповіла Юлія, знов понижаючи голос і втупляючи очі  в долівку.  — Редліх, прошу пані, ніколи не бреше, — суворо заявив капітан.  — І я також не маю сього звичаю! — ущипливо відповіла Юлія.  — Так що ж значить се все? Що тут за загадка?  — Може, пан Редліх приняв мене за когось іншого, за якусь женщину, що чим-  небудь образила його, — вже сміліше говорила Юлія.  — Гм, се може бути, — мовив, подумавши, капітан. — Він короткозорий, і такі qui  pro quo* траплялись йому не раз. Але щоб аж до такого ступня міг забутися, щоби мені  в моїм домі в присутності гостя робив таку зневагу, — ні, сього я не міг би й придумати!  Серед мовчанки скінчено обід. Здавалося, що поява Редліха і його короткий побут в  отсій комнаті доразу змінили в ній атмосферу Свіжість, радість і свобода щезли зовсім.  Усі сиділи німі, пригноблені і сумні. Навіть діти посумніли і стратили апетит. Капітан  навіть не доторкнувся своєї улюбленої легоміни, тільки Анеля ззіла свою порцію, та й  Юлія, дивлячись на неї, чула себе спонуканою ззісти також дещицю, хоч учинила се,  очевидно, вельми пересилюючи себе саму. Чорної кави не хотів ніхто, а про пообідню  гутірку, що так усміхалася капітанові перед обідом і котру він хотів оживити  оповіданням веселих і сумних пригод свойого босняцького життя, щоби забавити  Анелю і навести її на свіжі думки, тепер не було ані думки. Вони сиділи в такім настрої,  немобви перед хвилею стратили когось наймилішого з-поміж себе.  Зараз по обіді Юлія, попрощавшися холодно з капітаном, пішла додому. Капітан  тепер уже не задержував її. Відходячи, вона незавважно шепнула Анелі кілька слів.  Капітан попросив жінку, щоби пішла до спальні і лягла трохи спочити, а сам пішов до  салону, заявляючи, що також ляже на софі і пару хвиль передрімає. Діти пішли до  школи.  VII  Вийшовши з дому коло четвертої години по полудні, капітан сам здивувався і  перелякався, заглянувши в своє нутро і вияснивши собі всю зміну, яка там  довершилася відучора. Адже ж тільки вчора по довголітній розлуці він вернув до  свойого домашнього огнища! Адже ж учора воно здавалося йому раєм, упоювало його  невисказаним щастям і відслонювало перед його душею необмежені видокруги такого  самого щастя, любові і розкоші! А нині! Капітан, глибоко завстиданий, мусив признати  сам перед собою, що почув якусь полегшу, коли з сеї камениці, що містила в собі його  рай і його щастя, вийшов на вулицю.   Я підлий, нікчемний, невдячний, нечесний! — лаяв сам себе капітан. — Що ж таке  сталося, що змінилося в моїм домі, що він зачинає видаватися мені душною тюрмою?  Нічогісінько не змінилося, нічогісінько таке не сталося! Нервові припадки Анелині, —  ну, справа неприємна, та, певно, нічого тут нема страшного. Адже ж вона цвіте, як  рожа, і апетит має дуже добрий. Дурна сцена, яку зробив мені Редліх? Ну, побалакаю з  ним, зажадаю вияснення. Може, у нього є які рахунки з тою вдовою, бо се ж очевидно,  вона бреше, запевнюючи, що його не знає. Але чим же се доторкає мене і моє щастя? А  проте все-таки!..   І капітан знов зітхнув, чуючи, що на його груди натискає щось важке, немов  брутальні коліна якогось незримого ворога, що зненацька повалив його на землю і  бажає принизити його до крайньої крайності.  Виходячи з дому, капітан заявив жінці, що піде до полкової коменди і подасть  просьбу о димісію. Він не хотів виразно брехати, хоча почував, що Анеля переконана  про те, що він бреше і що, не відбираючи їй того переконання, бреше скрито, бреше  самим наміром і замислом. А покинувши домашні пороги, він якось несвідомо звернув  свої кроки в противний бік, горі Пекарською вулицею, до Личаківського кладовища.  Вулиця була майже пуста, тільки десь-не-десь ішли тротуаром прохожі або служниці з  коновками брели в снігу півперек вулиці. Капітан ішов і йшов, не зупиняючися, все  занятий своїми думками. Може, те понуре небо, покрите олов'яними хмарами, що з них  к вечору почав сипати дрібненький сніг; може, холодне повітря, що змушувало людей  корчитися, і кулитися, і шукати теплого кута; може, непринадна перспектива довгої,  майже пустої вулиці, що кінчилася кладовищем, розкиненим на сугорбі і тепер майже  зовсім уже застеленим сумерками, а може, все оте сумне, понуре і темнувате  окруження пригноблювало й капітанові думки і замість полегші та вспокоєння  втоптувало його чимраз у чорнішу меланхолію.   Не чую себе вже нині таким щасливим, як був учора, — міркував капітан. — Не  знаю, яка сьому причина, та що ж, коли се так. Чую, що якийсь злий дух літає над  нашим домом, що щось затроює нашу сімейну атмосферу, що десь там є якісь болючі  місця, що доторкнись їх хоч би найлегше, а відразу пропала вся гармонія, ясність,  щирість і радість. Які се болючі місця, де вони є, як починилися і як би можна їх  повигоювати, сього ані крихітки не знаю. Вони появляються в хвилях, коли найменше  можна би їх надіятися. Сама та непевність, та блуканина напотемки мучить мене,  мучить Анелю, робить неможливим щасливе життя. А проте я чую, що сама Анеля чи  то не хоче, чи не може нічого зробити, щоби розкрити ту тайну, щоби вияснити всю  справу. Що се значить? Чи справді є тут якась тайна, що її ховають від мене, чи, може,  тілько я сам тут винен через свою незручність? Що ж, за п'ять літ циганського, майже  таборного життя можна відвикнути від товариського життя з делікатніше  зорганізованими натурами, чуткішими і вразливішими, такими, як Анеля. І справді, я  міг не в одному і не раз зовсім без моєї волі вразити її, та чи ж сього було би досить для  вияснення сеї дисгармонії, сього нервового напруження, що починає закрадатися  поміж нас? Адже ж вона знає, що я її люблю, знає, як дуже її люблю! Адже ж і вона  любить мене, любить дітей, і для такої обопільної любові дарується багато, вибачається  дуже багато. Ні, в тім мусить бути щось інше! Але що? Чи мала ж би Анеля утаювати  щось передо мною, ховати якийсь секрет? Чи мав би її нервовий напад під час мойого  оповідання про барона бути справді наслідком почування якоїсь гидкої історії, котру  барон міг би був мені відкрити, та тілько його самовбійство до сього не допустило? Але  ж се було би страшенно! Ні, її радість з мойого приходу, її свобідний і погідний настрій  вчора — і свідомість якогось такого вчинку, що поява самої можності його відкриття  доводила б її до таких сильних нервових припадків, — се одно з другим не годиться, се  не подібне до правди!   Хід думок капітанових був перерваний зовсім не особливою пригодою. В однім місці  перед великою брамою був сніг на тротуарі зовсім утоптаний. Служниці, носячи  коновками воду, поналивали на тротуар води, через що тротуар, покритий верствою  гладковтоптаного снігу, покрився зверху гладкою, як скло, ледовою корою. Таким  робом на гладкій дорозі зробилася дуже небезпечна машина, звісна в механіці під  назвою похилої площі, а в практиці називана львівським карколомом. Правда, у Львові  обов'язує припис посипати такі карколоми піском, попелом або іншими подібними  приладами, та всі такі приписи, досить старанно виконувані в середині міста, тратять  свою обов'язкову міць тим повніше, чим далі йдемо від середини до границь міста, а на  вулиці Пекарській виповнюють їх аж тоді, коли кілька або кільканадцять осіб поляже  жертвою такої невинної підривки і коли між тими особами знайдеться якась горда і  непокірна душа, що вдасться до поліції, або коли яка з тих жертв наскочить на таке  поважне ушкодження, що зробиться скандал і галас на цілій вулиці і поліція не може  не звернути на се уваги.  Капітан власне наближувався до тої зрадливої гололедиці перед брамою. Був ще  віддалений від неї яких двадцять кроків, коли нараз побачив дідуся в старім витертім  футрі, в баранячій шапці з кляпами, натуленими на вуха і зап'ятими під шиєю,  згорбленого і при палиці, що йшов з противного боку до сього місця. Та ледве зробив  крок по леду, поховзлася палиця, на котру він підпирався, дідусь стратив рівновагу і  лицем наперед упав на тротуар. — О боже! — скрикнув нещасливий і затих, лежачи на  леду без руху і без голосу.  Капітан в одній хвилі прискочив до нього, бажаючи допомогти йому встати, але  дідусь не рушався. Капітан підняв догори його голову: лице, вуса і сива борода дідусева  були забризкані кров'ю, що капала з носа і з лиця. На лиці видно було глибоку рану від  камінця, що лежав на леду і на котрий упав бідний старець. Сей не подавав знаку  життя. На вулиці не було нікого. Бачачи, що старий зомлів, капітан положив його на  снігу, підбіг до брами камениці і щосили шарпнув кілька разів за дзвінок. На голос  дзвінка вибіг сторож, за ним сторожиха, ще кілька якихсь жінок, дальше якийсь пан.  Капітан відтирав зомлілого, хтось із присутніх побіг покликати поліціянта, більшість  стояла бездіяльно довкола капітана і зомлілого, придивляючися капітановій роботі і  оханням, висказуючи радше зачудування, ніж співчуття.  — Чого стоїш, тумане! — скрикнув капітан до сторожа. — Чому не поможеш мені  бодай відтерти нещасливого, що з твоєї вини може навіть головою наложити?  — З моєї вини? — грубо відмовив сторож.  — А з твоєї! Бо твій собачий обов'язок був посипати гололедицю, що він на ній упав.  Сторож нерадо, хоч не без внутрішнього перестраху, взявся помагати капітанові.  Нарешті, по кількох хвилях сильного натирання і розбуджування старий прийшов до  себе.  — О боже! — промовив слабим голосом. — Що зо мною? Що сталося?  — Нічого, нічого! — мовив капітан. — Ви впали ось тут на леду.  — А, так, я впав! Ударився в голову... О боже!  — Що ж, можете встати? — питав капітан, підводячи його на рівні ноги. Та дідусь  захитався і був би впав знов, коли би присутні не були підхопили його на руки.  — Ох, не можу! Сили не маю! — стогнав старий.  В тій хвилі прибув поліціянт і, довідавшися, що сталося, зараз післав хлопця по  фіакра, щоби відвезти старця до шпиталю, записав собі назву недбалого сторожа, а  потім, обернувшися до капітана як до головного свідка, запитав його про ім'я і назву.  — Капітан Антін Ангарович, живу ось тут на Пекарській, нумер четвертий, — мовив  капітан.  Поки поліціянт нотував се в своїй книжечці, дідусь, почувши сю назву, почав дивно  тремтіти. Голова його затряслася, мов у дитини, що їй збирається на плач; уста почали  рушатися, немов говорили щось, тільки що в горлі не ставало голосу. Кілька разів  силкувався піднестися, та надармо. З присутніх ніхто не завважав сих рухів; увагу всіх  присутніх заняв сторож, що плачливим голосом почав толкуватися перед поліціянтом,  переплітаючи те благання грубою лайкою на жінку, що, мовляв, сама всьому винна, бо  мала посипати тротуар, а не посипала. Старий сидів насеред тротуару, серед тої купи  людей, що збіглася з цікавості, падка на новинку і на скандал, та тепер не звертала на  нього уваги. Його лице, ще забризкане кров'ю, бліде і зіссане нуждою, крім болю,  виявляло ще почуття якогось розпучливого бажання — вчинити щось, сказати щось і  при тім страх задля неможності вчинити те, чого бажалося. Се був вид чоловіка, що  серед пустого поля впав до глибокої криниці і знає, що сам, без чужої помочі, нездужає  видобутися з неї, а при тім знає, що його крик і благання мусить лишитися марним і  безплодним. Аж ось у хвилі, коли капітан якось наблизився до нього, визираючи  приїзду фіакра, дідусь тремтячою рукою сіпнув його злегка за полу плаща. Капітан  обернувся до нього, нахилився і з зачудуванням побачив той вираз страшенного  заклопотання на старечім лиці.  — Що, татку, що вам є? — запитав з теплим співчуттям.  — То... пан... є... капітан... Анга...  — Так, Ангарович. Може, мене знаєте?  Дідусь заперечив рухом голови та рівночасно судорожно замахав рукою, даючи  знак, що хотів би щось говорити, але не може.  — Де ж ви так ударилися? — запитав поліціянт, підходячи до старого.  — Ось тут... тут... — стогнав старий, показуючи лице і чоло, де тепер видно було  великий синявий набій.  — Ви тутешні?  — Ні, не тут...  — А як називаєтеся?  — Ми... Ми... Михайло...  Назви не міг доповісти. Зомлів другий раз.  — Везіть його швидко до шпиталю, — мовив капітан до поліціянта, — щоби не вмер  тут на місці. Очевидно, він дуже ослаблений. А може, навіть голодний. Якби там треба  було що купити для нього, то прошу, даю се для нього.  І капітан подав поліціянтові гульдена. Присутні зложили також по кільканадцять  крейцарів. Тим часом над'їхав фіакер. Поліціянт велів підсадити зомлілого бідолаху на  дорожку, сам сів обік і велів живо їхати до головного шпиталю.  Отся пригода, зрештою зовсім не жадна рідкість на львівськім грунті, попхнула  капітанові думки в інший бік, ніж досі. Почуття сповненого обов'язку супроти  ближнього додало йому сили і відваги. Хоч уже добре смеркалося, у нього на душі  робилося якось ясніше. Почав навіть сам собі робити закиди за те, що перед хвилею  так чорно глядів на свої сімейні відносини, що підозрівав загадки і тайни там, де їх,  правдоподібно, зовсім нема.  — Все воно якось буде, небоже Антосю! — мовив сам до себе. — Все якось  уложиться і, може, навіть ліпше, ніж би ти сам хотів. Тілько спокійно, без лишнього  гармидеру! Nur nicht überstürzen!* — як мовив той німець-гончар, коли йому віз з  горшками перевернувся до рова. Щоби тілько ти сам не зробив нічого такого, чого б  потім мусив жалувати, а з рештою здайся на божу волю!  Так філософуючи і моралізуючи, капітан завернув з Пекарської і пішов до міста. Не  знав, властиво, куди має йти і пощо, але йти додому не почував ані охоти, ані потреби.  Прийшовши на Бернардинський плац, звернув на вулицю Галицьку, відси вийшов на  ринок, відси на Трибунальську і поперед головний одвах вийшов на вулицю Кароля  Людвіка. Йшов сими вулицями, де горіло найбільше світла і снувало найбільше  прохожих. Вулицею Кароля Людвіка звернув на плац Мар'яцький, відси на Академічну і  так по цілогодиннім проході, огляданні вистав склепових, пильнім відчитуванні титулів  книжок, виставлених у антикварнях та книгарнях, підслуханні множества незначучих  відривків уличних розмов, майже сам не знаючи, як і коли, капітан опинився на вулиці  Фредра перед будинком офіцерського касину. Тільки тепер пригадав собі, що, виходячи  з дому, в глибині душі мав, властиво, постанову, щоби тут здибатися з Редліхом і  зажадати від нього вияснення щодо того бешкету, який зробив йому сьогодні в його  власнім домі.  Була ледве шоста година. В касині не було ще майже нікого, тільки в більярдовій  залі два молоді резервові офіцери грали в більярд, голосно викрикаючи числа  зроблених карамболів. Коли ввійшов капітан, вони салютували по-військовому і зараз  розпочали знов свою гру, хоч уже без голосних викриків. Якоюсь пусткою дихнуло на  капітана від тих обширних порожніх зал з шаблоново поуставлюваними кріслами, з  газетами, поукладаними на столах, мов трупи в великій трупарні, з лакированими  суфітами, окопченими тютюновим димом. Тільки перед самим входом капітана  касиновий слуга засвітив там дві-три газові лампи, так що кути тої обширної зали  потопали в пів-сумерці. Роздягшися з плаща і шаблі, капітан сів при столі і почав  читати часописі, хапаючи поперед усього львівські, котрих майже зовсім не видав отсе  вже п'ять літ.  Хоча в них не було нічого цікавого ані особливого, то проте він прочитував їх від  дошки до дошки, не минаючи й анонсів. Відсвіжував собі в тямці фізіономію міста, його  жильців, їх інтереси і уподобання, порівнював теперішнє з недавно минувшим. Кожда  назва, яку зустрічав у часописях, приводила йому на тямку щось знайоме: приятеля,  шкільного товариша, вчителя, лікаря, фірму шевця, що шив йому чоботи, кравця, що  ще за студентських часів так часто робив йому на кредит, торговку фруктів або  сварливу сусідку, котрій, ще бувши хлопчиком, робив різні збитки. Кожда назва вулиці  викликала нові спомини. Всміхався до них як до старих знайомих, здибаних серед  чужої юрби. Відчитуючи ті мертві букви, слова і речення, він навіть не силкувався  похопити їх логічний зв'язок, їх значіння і зміст, та зате моментально переживав, ніби  у сні або в калейдоскопі, найрізніші веселі і сумні, приємні або прикрі пригоди свойого  життя.  Помалу касино почало наповнюватися військовими. Приходили міряним кроком,   schneidig *, випростувані після прусського взірця, побрязкуючи шаблями і острогами.  Віталися салютуючи і короткими словами вроді  Servus! Wie gehts dir? *. Переважна  часть громадилася в їдальні, а відси переходили хто до більярдової зали, хто до вузької  та довгої картярні, повної зелених столиків і крісел. До читальні мало хто заглядав. А  що капітан сидів обернений плечима до дверей, то перші з тих, що заблукалися сюди,  обходили довкола стола, нібито переглядаючи часописі або шукаючи чогось  спеціально, і заглядали йому в лице, а пізнавши його і буркнувши під носом  Servus! ,  хапали швиденько першу-ліпшу часопись і відходили, не наближаючися до нього.  Пізніше і сього не стало, і хоча в читальні набралося кільканадцять офіцерів, то проте  ані один із них не подав йому руки, не заговорив до нього, не присівся до нього. Деякі,  позабиравши часописі, повиходили до сусідніх зал, інші засіли при інших столах або  десь по дальших кутах. Капітан сидів сам один, не перестаючи заглиблюватися в  читання львівських дневників.  Поки був сам один у залі, почував себе свобідним і віддавався тій подекуди  поетичній радості, яку в нім збуджували ті дневники, а радше ті здавна знайомі імена і  назви, що в них стрічалися на кождім кроці. Та бачачи офіцерів, що шасталися по залі,  брязкали острогами, шелестіли аркушами газет, а особливо заглядали йому в лице і  тікали від нього в різні боки, він швидко позбувся сеї поетичної ілюзії. Що значило те  бокування? Чи воно навмисне, чи припадкове? Не відвертаючи очей від аркуша газети,  але не бачачи в ній нічогісінько, капітан силкувався вмовити сам в себе, що се зовсім  припадкова пригода, що офіцери — делікатні люди, і, бачачи, що він так пильно читає,  не хочуть йому перешкоджувати і для того не зближаються до нього. Правда, супроти  інших вони не були такі делікатні. Он сей поручник також пильно читає, та свіжо  прибувший товариш без церемонії кладе йому руку на плече, розпочинає з ним  розмову і відриває його від читання.  Ну, між близькими приятелями се діло звичайне,  та ми, сказавши правду, чужі собі , — міркує капітан, спідлоба і не без якоїсь зависті  поглядаючи на прояви близької і сердечної приязні між тими чужими для нього  людьми. Щось немов шептало йому: ану відложи набік газету, чи котрий із них  приступить до тебе? Та в тій самій хвилі така тривога проняла його, що ану ж ніхто не  приступить і скандал вийде вже зовсім безсумнівний, що він не відважився відірвати  очі від газети, похилився над нею і держав її руками, як який щит, як потопаючий  дошку, що рятує його від загибелі.  Та сидіти ось так над часописсю, цілковито для нього байдужою, подавати вид, що  читає, хоч по правді не читав, мовчати і крадькома тільки позирати на інших, — се було  для нього дуже прикро, а чимдалі, тим більше мучило його. Капітан, властиво, не  розумів, що діється з ним? Що його так знесмілило? Чому не може в тій хвилі встати і з  свобіднісіньким видом підійти до он тої купки, що розсілася близько печі і притишеним  голосом розпочала якусь розмову? З вчорашньої учти пригадує собі майже всі їх  фізіономії. Пили з ним Bruderschaft, тож не можуть його відіпхнути, а втім, що ж могло  би спонукати їх відпихати його? А все ж таки, хоч кілька разів збирався на відвагу, в  душі називав сам себе дурнем і трусом, все-таки не міг встати і прилучитися до  балакливої групи. Чув, що кров б'є йому до голови, що в очах морочиться і думки  путаються. Тільки слух його заострився незвичайно, уші поробилися шпіонами, щоби  підслухати розмову, що велася в противнім кінці зали. Розмова оживлювалася чимраз  більше. З повені слів виривалися цинічні сміхи, грубі жарти, переплітані шептами або  розсудливими упімненнями старших, оглядніших офіцерів. Помалу кружок близько  печі робився чимраз численніший; майже всі, що були в залі, покинули газети і  зібралися довкола печі.  Капітан сидів, немов на розжарених вуглях. Йому здавалося, що вся та розмова йде  про нього, що всі позираються на нього, згірдливо моргають в його бік, показують на  нього пальцями. Уривані фрази і речення, які він десь-колись ловив ухом, робили на  нього таке вражіння, як коли би хто жевріючим приском посипував його по голім тілі.  Терпів страшенно, та даремно силкувався відгадати, чому і за що терпить.  Вкінці дехто з тих, що стояли коло печі, особливо молодші, почали голосно  викрикувати поодинокі уривані речення.  — Се не може бути! Ми не можемо се стерпіти! — кричав один.  — Але ж він, правдоподібно, ні про що не знає, — уговкував другий.  — Що ж то він сліпий і глухий, щоб не знав, що твориться довкола нього?  — Ні, ми такого пана не можемо стерпіти між собою!  — Але ж треба би поперед усього переконатися, дати йому змогу витолкуватися.  Гармидер зробився загальний. Капітанове положення зробилося вкінці зовсім  неможливе. З найбільшим зусиллям своєї волі він відложив набік газету, встав і,  наближаючися до якогось поручника, що стояв найближче нього, промовив до нього  чемно, м'яким, злегка тремтячим голосом:  — Не прогнівайся, товаришу, коли тебе запитаю, про кого властиво тут мова?  Поручник зирнув на капітана якимсь збентеженим, заклопотаним поглядом і  процідив:  — Е, то... так...  — Що будеш крутити, поручнику? — гукнув голосно якийсь капітан від піхоти,  здоровенний мужчина, крепким баритоновим голосом. — Адже ж раз треба йому  сказати правду. Так, отже, Ангаровичу, знай, що ми розмовляли про тебе.  Грім з ясного неба, вдаривши ось тут обік нього, не був би так перелякав  Ангаровича, як ті слова. Хоч уже перед тим, ще вчора прочував, що офіцери мають  щось против нього, то все ж таки в глибині душі вважав се за якусь сумнівну догадку,  за забобон, якому можна не няти віри. Та тепер уже сумнів був неможливий, і та  страшна дійсність прошибла капітана, мов карабінова куля. Поблід, захитався на ногах,  та, тримаючися за поруччя крісла, якимсь розбитим голосом запитав:  — А не можна би знати, що ви, товариші, говорили про мене?  — Ми спорили над питанням, чи можемо толерувати тебе дальше в своїм  товаристві, чи ні?  — Мене? — скрикнув Ангарович. — Що ж я таке зробив, щоб ви мали аж не  толерувати мене в своїм товаристві?  — Не гнівайся, брате, — мовив капітан від піхоти. — Ти знаєш, що в житті  людському бувають такі пригоди, коли на чоловіка паде погана тінь, хоч він, може, не  то своєю рукою, але навіть думкою не причинився до сповнення поганого вчинку.  — Значить, на мене паде якась погана тінь? — запитав остро капітан, котрому  певність і безсумнівність грізного положення вернула його воєнну хоробрість. — Прошу  вияснити мені, що се за тінь?  — Ми думали, що ти й сам знаєш, в чім тут діло.  — Я знав би про себе щось злого і смів би прийти в ваше товариство? — скрикнув  Ангарович.  — Ну, братику, не знаємо тебе ближче, — мовив один із старших військових. — А  прийти в наше товариство, почуваючися до негарних учинків, — се, певно, не був би  гарний поступок, але сам признай, не було би ніщо так дуже неможливе.  — Для мене се зовсім неможливе!  — Га, може бути. Та нам здавалося неможливим також се, щоби ти досі не знав, з  ким жиєш і як жиєш.  — Що? що? що? — з зачудуванням скрикнув капітан. — Сих слів то вже абсолютно  не розумію.  — Ну, а я не маю обов'язку вияснювати їх тобі, — мовив гордовито його  інтерлокутор і обернувся до нього плечима.  — Як же се? — ледве здержуючи свій гнів, скрикнув Ангарович, озираючися  довкола. — Осуджуєте мене, бокуєте від мене, як від прокаженого, признаєте мене  негідним свого товариства, видаєте на мене засуд смерті і виконуєте його, а про те не  хочете мені сказати, в чім моя вина!  Гнів, обурення, почуття дізнаної кривди, страх, що та кривда мусить все-таки мати  якісь реальні мотиви, вкінці безсильна розпука при виді товаришів, що відверталися від  нього, — все те клекотіло в капітановім нутрі. Не знав, що чинити, як поступити в тій  страшенній колізії, в якій знайшовся незвісно як і за що. Якісь великі кроваві плями  почали миготіти у нього перед очима, і з таємних глибин душі виринало непереможне  бажання змити свою кривду, свою ганьбу в крові першого-ліпшого з тих ситих, гордих  людей, котрим, очевидно, байдужісінько було до його страждання.  — Ось іде Редліх, — промовив нараз один офіцер і, обертаючися до капітана, додав:  — Він, певно, схоче тобі вияснити, про що тут річ іде.  — Так, так, — гукнуло хором кілька голосів, — а коли він не схоче, в такім разі  перший-ліпший з нас готов тобі служити.  — Редліх! — озвався один з-поміж офіцерів до Редліха, занятого витиранням своїх  окулярів. — Є тут Ангарович і хоче розмовитися з тобою. Думаємо, що яко приятель  схочеш і зумієш найліпше вияснити йому ситуацію. А коли не схочеш, то пошли його до  кого-будь із нас.  — Так, так, кождий з нас готов йому служити! — потвердили інші офіцери і гурмою  вийшли з зали, лишаючи обох приятелів самих.  Редліх добру хвилю стояв мов остовпілий. Не надіявся застати тут Ангаровича; не  знати чому був певний, що Ангарович прийде до нього на квартиру і зажадає  вияснення тої нечемності, якої допустився в полуднє. Вже укладав собі в голові  якнайделікатніші, якнайбільше приятельські фрази, якими хотів утихомирити  справедливий гнів капітана. Але тепер! Тут! Один позирк на ситуацію, яку застав,  перші слова, що вискочили з уст офіцерів, переконали його, що справа попсована  безповоротно, що про зменшення правди, про її делікатне трактування або часткове  заховання не може бути ані мови.  Які наслідки мусить мати серед таких обставин його розмова з капітаном, се також  для Редліха ані на хвилину не могло бути сумнівним. В тій хвилі, коли офіцери лишили  їх самих, Редліх почув, що їх товариські руки поклали його на плиті з розпеченого  заліза. Якийсь безмірний біль і жаль прошиб його душу. Чи вмити руки від усього? Чи  відіслати капітана до інших? Смертельний удар, нанесений рукою приятеля, чи ж не  буде сто разів більше болючий? Та, з другого боку, чи ж товариші не будуть мати права  вважати його трусом?  Кілька хвиль стояла в залі гробова мовчанка. Оба приятелі стояли насупроти себе,  як засуджені на смерть, бліді, безсильні промовити, безсильні глянути один одному в  очі. Вкінці Редліх перший наблизився до капітана і подав йому руку, котру той стиснув.  Обох руки були холодні як лід.  — Що маєш мені сказати? — глухим голосом запитав капітан.  — Сядьмо! — майже шептом вимовив Редліх.  Сіли. Редліх знов хвилю мовчав, шукаючи слова, звороту, яким би міг розпочати сю  фатальну розмову.  — Гніваєшся на мене, — промовив вкінці, не підводячи очей на приятеля. — Чуєшся  ображеним, правда? Маєш рацію. Я образив тебе нині в полуднє. А що найфатальніше,  що не можу тебе перепросити, бо я поступив так з конечності, інакше не міг  поступити.  Капітан кинувся, немов укушений гадюкою, і, майже шепчучи зі зворушення,  запитав:  — А то чому?  — Виясню тобі, все витолкую, — мовив Редліх, — хоча бог мені свідок, я віддав би  половину життя, щоби тілько не потребував тобі нічого вияснювати, щоб усе те, що  тепер мушу тобі сказати, була неправда, видумка або луда.  — Не покликуй бога на свідка, але говори, що маєш говорити! — з холодною  резигнацією промовив капітан.  — Нехай і так, скажу тобі коротко, — зітхаючи, мовив Редліх. — Ота женщина,  котру я застав у вашім товаристві, належить до таких женщин, котрих навіть назви в  поряднім товаристві ніхто не може назвати. Не думай, щоби се була попросту упавша  женщина. О ні! Всі ми грішні, всі падаємо в своїм житті, і для таких женщин, не раз  жертв нужди, пересудів або навіть щирого чуття, можна не раз мати навіть пошану.  Знаєш мене, що суспільні пересуди не кермують моїм осудом, значить, можеш  міркувати...  — Але ж та женщина тебе не знає! — скрикнув капітан. — Ти, може, приняв її за  когось іншого?  — На жаль, ні! — сумно відповів Редліх. — Знаю її аж надто добре, знає її більшість  присутніх тут офіцерів, і, коли хочеш переконатися, можемо завести тебе до її  мешкання.  — До її мешкання? Так хто ж вона така?  — Не маю слова, щоби схарактеризувати тобі те огидливе і підле ремесло, яким  займається вона. Те ремесло тим огидливіше, що полягає на ошуканстві, на укриванні  перед оком властей і ведеться під невинним титулом пансіону для бідних та чесних  дівчат.  Капітан аж скаменів з зачудування і переляку.  — Боже! — скрикнув. — І таку особу!.. Адже ж я сам задержав її на обід майже  силоміць. І таку особу... мої діти навчилися називати тіткою!  І він заллявся гарячими слізьми, хлипаючи, мов дитина, і затуливши лице руками.  Редліх мовчав.  — О, се страшно, страшенно! — повторяв капітан, та нараз, підвівши голову і  вдивляючися в Редліхове лице мокрими від сліз очима, мовив майже радісно:  — Але що ж з того? Ну, помилка. Адже ж ані я, ані моя жінка не знали до сеї хвилі  про се. А ся огидна женщина — шкільна товаришка моєї жінки. Значить, коли се була  та тінь, що падала на нас, задля котрої товариші хотіли виключити мене зі свого  товариства, то що ж легше, як змити ту пляму, відсунути ту тінь? Чи ж міг ти, чи міг  хто-небудь із вас припускати, що, дізнавшися про все, я стерплю бодай на хвилину не  тілько присутність сеї прочвари в жіночій постаті в своїм домі, стерплю бодай, щоби її  ім'я згадувано в моїм домі? І задля такої тіні прогріху причинювати мені таку прикрість  замісто розповісти мені відразу ясно і одверто, о що тут ходить! Ні, старий приятелю,  се було не по-приятельськи! Так приятелі не роблять! Ну, але досить того! Подай мені  руку! Все те уложиться, все направиться.  Редліх слухав тих слів, що невдержаним потоком рвалися з капітанових уст. Серце  краялось у нього, коли бачив радість і надії приятеля і почував, що в найближчій  хвилині мусить нанести їм смертельний удар, мусить сю гарну, благородну душу, повну  добра і віри в людей, зіпхнути з її ясної високості і скинути в чорну безодню зневіри і  розпуки. Та дарма, іншого виходу не було.  — То-то й горе, старий друже! — мовив понуро Редліх, не приймаючи поданої йому  капітанової руки. — Ніщо не уложиться, а те, що попсовано, вже не дасться направити.  Те, що я досі розповів тобі, се тілько половина справи, і то, на жаль, менша половина.  — Що? Значить, є ще щось! — скрикнув капітан.  — Є, і то щось таке, про що я волів би ніколи не говорити. Та що ж, коли діло  дійшло до того, що не можу мовчати, то знай, що твоя жінка...  — Що смієш мовити про мою жінку? — верескнув з цілого горла капітан,  зриваючися на рівні ноги.  — Знає дуже добре, хто такий ота пані, — рівним голосом мовив Редліх.  — Брешеш, брешеш! — кричав капітан.  — І навіть, — маємо на се незбиті докази, — є з нею в тихій спілці, — так само  продовжав Редліх.  — Брехуне! Підлий клеветнику! Мовчи, мовчи! — ревів капітан, кидаючися на  нього з п'ястуками. — Тілько твоя кров може змити сю огидну, сю нечувану клевету,  яку ти кинув на найчеснішу жінку! Боже, що се діється зо мною! Геть мені з очей, бо  тебе розірву! Геть!  І капітан знов кинувся на Редліха, вхопивши крісло і сам себе не тямлячи зі злості.  На його крик юрбою вбігли офіцери і обступили обох.  — Підлі! Нікчемні! — кричав, пінячися і кидаючися, капітан. — Так ось чого вам  було треба! Се була ваша конспірація! Вбити, замордувати, замучити мене забажали. І  за що? Що я зробив вам? А той... той скорпіон, що вдавав мойого приятеля, дав себе  ужити вам за знаряд. О, ганьба вам! Ганьба і прокляття!  Всі офіцери мовчали. Кілька найсильніших держало капітана за руки і рамена. Він  кидався, кляв і скреготав зубами, бажаючи помсти, крові або смерті. Редліх стояв обік,  блідий як труп, чекаючи, поки капітан успокоїться. Вкінці товариші, бачачи, що сам  вид Редліха все наново вводить капітана в неописанну стеклість, попросили його, щоби  віддалився до сусідньої комнати. Тільки за якої півгодини капітан, зовсім охриплий,  ослаблений і знесилений, упав мов неживий на крісло і почав знов плакати.  Було вже пізно вночі, коли його розбурхана душа успокоїлася настільки, що міг  трохи холодніше розміркувати, що треба робити. Тоді забажав ще раз розмовитися з  Редліхом. Той прийшов блідий, але спокійний і повний резигнації.  — Ти сказав мені, що маєш докази, котрі промовляють против моєї жінки? — мовив  капітан. — Які се докази? Покажи їх.  — Се такі докази, котрих показати тобі не можу, та проте вони безсумнівні. Се  оповідання нещасливого барона Рейхлінгена.  — Барона! — скрикнув капітан, поражений в саме серце.  — Так, барона, котрого обі ті женщини втягнули в свої сіті і зруйнували. Твоя жінка  грала в тій історії навіть головну роль. Якого роду була та роль...  — Мовчи! Мовчи! — скрикнув капітан і, зірвавши з руки рукавицю, кинув її  Редліхові в лице. Сей спокійно і без ніякого видимого зворушення приняв визов.  Не минуло півгодини, а справа була уложена. Обопільні секунданти за згодою обох  сторін уложили услів'я гонорового залагодження сеї пригоди. Завтра о сьомій зрана  мав відбутися поєдинок на пістолети. Дистанс п'ятнадцять кроків, триразова виміна  куль, а в разі, якби борці вийшли без ушкодження, по півгодинній перерві повторення  поєдинку. Коло одинадцятої години капітан вийшов із військового касину.  — А де живе ота... женщина? — запитав на відході. Йому подали адрес Юлії, після  чого він, салютуючи і не подавши нікому руки, вийшов геть.  VIII  Вийшовши з касину, капітан якийсь час ішов просто перед себе, машинально, без  свідомості, мов накручений автомат. Обминав прохожих, скручував на рогах із улиці в  улицю і йшов усе дальше, не застановляючися, не знаючи, куди йде і пощо. Почував  потребу руху, темноти і забуття.  Була холодна, тиха і темна ніч. Ішов сніг, і його студені клаптики густо сідали  капітанові на лице, на очі і уста. Він чув їх дотик, ніби уколи шпильок, та рівночасно  почував якусь розкіш в тих уколах. Туркіт фіакрів, що проїжджали в скаженім розгоні,  був йому також приємний, бо, бачилось, заглушував ту бурю, що лютувала в його нутрі,  руйнуючи, перевертаючи і вириваючи з корінням усе, все те, що в ній було святе,  гарне, улюблене.  З вулиці Фредра вийшов на Баторія, відси на Кам'яну, дальше на Панську, та тут  завернув і пішов сею вулицею в напрямі до Зеленої, але, не входячи на Зелену,  завернув на вулицю Зиблікевича. Шукав самітних темних заулків, от тим-то скрутив на  Стежкову і вийшов знов на противний кінець вулиці Фредра. Відси через плац  Академічний пішов угору Гончарською, дальше на вулицю Големб'я, зійшов униз на  Калічу, а відси йшов просто вулицею Оссолінських до пустого і завмершого в темряві  Єзуїтського саду. Дерева в саду стояли голі, їх гілляки розпливалися в темряві, тільки  грубші пні і конарі бовваніли, як чорні стовпи на темному тлі. Сніг ішов густий і  затемнював світло ліхтарень, що слабо миготіли на рогах вулиць. Туркіт фіакрів долітав  сюди тільки здалека, мов глухе непереривне клекотання. Капітан ішов не зупиняючись,  судорожно стискаючи в долоні холодну рукоять шаблі. Боявся станути, зупинитися на  хвилину, немов там за ним гналася якась марюка, що, аби тільки він зупинився, зараз  його догонить і розшарпає.  Вкінці стрепенувся, станув, переводячи дух, і почав збирати розсіяні, розбиті влади  своєї душі.  — Що се зо мною було? Що сталося? — питав сам себе, силкуючися вияснити собі  ту наглу і таку дивну катастрофу. — Аджеж учора я вернув з Боснії. Адже вчора, ще  вчора, я був щасливий, такий щасливий, як ніколи в житті. Навіть пана бога я  запитував, за що дає мені стілько щастя. Дурень, дурень! Я й не почував, не  догадувався, що все моє щастя було — луда, фата моргана, миляний пухир! І ось пухир  приснув. Що ж дальше?  Капітан був тепло одягнений, надто загартований на студінь. Та проте почув, що в  тій хвилі безмірний мороз прошибає всю його істоту, втискається аж до серця, до мізку  і причинює йому страшенний біль. І знов, не знаючи сам, що з собою робити, мов  травлений звір, він пустився йти прискореним кроком поперед соймовий палац, на  вулицю Міцкевича і горі нею, до церкви св. Юра. Аж на площі перед Юром зупинився,  хапаючи повітря повними грудьми і віддихаючи глибоко. І знов думка зачала  працювати. Мов жива, стала перед ним недавня сцена в касині.   Чого вони хочуть від мене? За що мене карають? Адже ж я не зробив їм нічого. О  підлі, підлі, нікчемні! Щоби поразити мене в саме серце, вбити насамперед морально, а  потім фізично, — бо, очевидно, вони сього бажають! — кидають клевету на мою жінку,  обкидають болотом те, що в мене найсвятіше. Формальну конспірацію на мене  зав'язали.  Коли ти, Редліх, не хочеш узяти його на себе, то кождий з нас готов се  вчинити . Адже ж се були їх слова! Заставили на мене сіть, обскочили мене і знали, що  їм не вирвуся. Підіслали того дурня Редліха до мене додому, щоби мене образив,  спровокував, ввігнав у лапку. О підлі, підлі! Юди! Але ні, не з'їсте мене так швидко!  Буду боротися, зубами гризтиму вас, а не дам вам так легко тріумфувати над собою!   Випростувався і, поглядом, повним ненависті, окидаючи те темне, замеркле озеро,  зложене з домів, палаців, тут і там миготячого світла і клекоту фіакрів, що  розстелювалося перед його стовпами, з військової привички вихопив шаблю з піхви і  замахнув нею, що аж свиснула в повітрі. А потім, застромивши знов шаблю до піхви,  легким кроком і з піднятою вгору головою вертав вулицею вниз знов до соймового  палацу.  Та на половині дороги зупинився, станув нараз мов остовпілий. Грізна почвара, що  гонила за ним ненастанно від самого виходу з касину і здалека зачаювалася на нього,  аж тепер запустила йому свої пазури в груди. Сталося се несподівано, неспостережено.  Він був спокійний. Йому здавалося, що постанова — помститися завтра на змовлених  на його згубу офіцерах — додала йому сили і певності. В тій певності мигнула йому в  його голові думка:  Піду додому .  І в тій же хвилині він почув, як почвара шарпнула його лабою, почув безмірний  біль, почув, як розпука труп'ячим лицем зазирає йому в очі.   Додому? Чого? Що я там застану?   Отсі питання вертілися у нього в голові, мов завіси, на яких укріплені двері, що  ведуть у пекельну безодню. Що сховано там, за тими дверми, сього не зуміє ніякий ум  зглибити, ніяка фантазія собі уявити. Страховина — се мізерне слово навіть на те, щоби  замаскувати те, що там криється. Підземні льохи, де колись найжорстокішими муками  тортуровано людей, — се були місця забави і спочивку, коли прирівняти їх до тої  безодні, що рознімає пащеку там, у нутрі його душі.  Адже ж його жінка має бути почварою, упирем, що висисає людську кров! Адже ж  та гарна невинна жінка, така повна любові і така йому мила, — се має бути чортиця,  спільниця тої женщини-сатани! Редліх се сказав йому, чоловік, котрого він досі ніколи  ще не виловив на брехні, чоловік сумлінний, що не кидає на вітер таких огидних  підозрінь, його шкільний товариш і щирий приятель. Значить, сьому мала би бути  правда?  О, в такім разі проклинаю день, в котрім я на світ народився, і хвилину, коли  сказано: отсе людська істота! В такім разі немає більшої ганьби в цілому світі, як бути  чоловіком!   Капітан увесь трусився, мов у пропасниці. Гнав щодуху вулицями, не тямлячи  гаразд, куди жене. А проте по півгодиннім блуканні побачив нараз, що опинився на  вулиці Пекарській, насупроти тої камениці, де була його квартира. В вікні спальні  видно було світло. Капітан став на тротуарі на супротилежнім боці вулиці і вдивлявся в  те світло.   Дожидає мене! — пролітали думки по його голові, безладно, мов зів'яле листя,  гнане осіннім вітром. — А діти, мої діти, називають тіткою оту... оту...   Заскреготав зубами. Скажена злість закипіла в ньому. Одним скоком переплигнув  вулицю і підбіг до каменичної брами. Торгнув дзвінок, щоби розбудити сторожа.  Влетіти до її спальні, присилувати її, щоби призналася до вини, і задавити, розшарпати,  погризти зубами на місці! — се була його думка. Та ледве продумав її до кінця, сам її  перелякався і скочив від брами на вулицю, на супротилежний тротуар і пустився  тікати, мов остатній боягуз, боячися, щоби сторож не прокинувся, не побачив його і не  присилував ввійти до дому. Ні, в тій хвилі ввійти до свойого дому не міг би за ніякі  скарби в світі! Був у такім настрої, що, певно, або Анелю, або його винесли би завтра  трупом зі спальні. На щастя, дзвінок львівським звичаєм відмовив служби або, може,  сторож не почув одноразового торгання, — досить, що ніхто не вийшов відчиняти  браму. По кільканадцятьох мінутах смертельної тривоги, які капітан пробув, схований  за рогом камениці, тремтячи, озираючися на всі боки, мов злодій, він помалу почав  успокоюватися і трохи холодніше розмірковувати свої відносини до Анелі.   А вона десь там чекає на мене! — снував знов перерване, безладне пасмо думок. —  Турбується, дивується, чому не приходжу. Давніше плакала, коли я так допізна лишав її  саму. Тепер мусила вже привикнути до сього. О, і багато де до чого іншого привикла!  Адже ж те, що говорив про неї Редліх, усе правда, найчистіша правда! Чую се цілою  душею, всею істотою! Сказитися можна від сього чуття. Розпука! Розпука! А він мовив,  що має докази! Отже ж, до того дійшла моя улюблена, моя обожана, мати моїх дітей!  Ні, я не стерплю сього! Зараз в тій хвилині мусимо з нею зробити обрахунок —  назавсігди! Адже ж сяк чи так, нам дальше не можна жити разом!   І знов подався до брами. Та ледве вийшов насеред вулиці, насупроти каменичної  брами, йому причулися важкі кроки і півсонне сапання сторожа, що йде відчиняти  браму. І коли в тій хвилі побачив блиск, який ішов із Анелиного вікна, те мляве лагідне  світло, що, проходячи крізь рухливу густу сітку спадаючих снігових платочків, в його  очах набирало злегка пурпурового відблиску, немов було відбите від широкої калюжі  крові, — то знов скажений переляк обхопив усю його суть, і він, не застановляючися  далі, не озираючися і брязкаючи шаблею об каміння, погнав геть від сеї брами  Пекарською вулицею вгору і скрутив у одну з бокових вуличок до Личаківської.  Поліціянт, що стояв на розі тої вулиці, бачачи військового в такім швидкім бізі і  догадуючися, що сталося щось таке, що вимагає його інтервенції, зачав бігти до нього.  Бачачи його наближення, капітан щодуху загнув у бокову темну вуличку  Францішканську і зачав бігти горі нею.  — Пане! Пане! Зачекайте! — кликав за ним поліціянт, поховзнувшися і чуючи, що  не догонить утікача. Та капітан не чув його поклику. Поліціянт зачав свистати,  звертаючи увагу інших стійкових на таємного втікача, та інших стійкових не було так  близько і свист пройшов без відгуку. Тим часом капітан вибіг на вулицю Куркову. Йому  заперло дух. Зупинився в темнім закутині, де ніхто в віддаленні яких десятьох кроків не  міг його доглянути, і віддихав, віддихав довго і силкувався знов нав'язати перерване  пасмо думок. Та сим разом їх напрям був зовсім противний, ніж попереду.   А вона мене любить! І дітей любить. Видно се з кождого її руху, з кождого слова, з  кождого листа. Любов і бездонне зопсуття чи ж можуть жити в парі? І чи її зопсуття,  чи ті її злочини справді так уже доказані? Упереджувала мене, щоби я не слухав  спліток. Значить, і до її слуху мусили вони доходити. Заклинала мене, щоб я виступив із  армії. Дурень я, не розумів, чому вона се чинить! А тепер бачу. О, тепер мені ясно, коли  удар упав, коли не можу вже вернутися. Хотіла вирвати мене з того болота, з-посеред  тих людей, відірваних від життя, привиклих до дармоїдства, зіпсованих, що ширять і  довкола себе зопсуття. А може, знала навіть про конспірацію, про змову, сплетену на  мою загибель. Її нервовий напад, тривога за дітей, гарячкове благання, щоб я  подавався на пенсію... О, сліпий, сліпий, що я не достеріг сього всього відразу! За мене  вона тривожилася, бажала мойого щастя і супокою! Та чому ж мене не освідомила?  Чому не сказала мені виразно, що й до чого воно йдеться? Чому? О, розумію, розумію!  Занадто добре знає мою вдачу, дурну, уперту, повну пересудів і підлих підозрінь! Знала,  що я би не няв їй віри, що я підозрівав би її бог зна за що. Думала, що їй удасться  протягти діло, підготовити мене до гіркої правди. Але я, дурень, усе попсував. І маю  тепер за се! О боже, дякую тобі, що ти своєю рукою відіпхнув мене від тої брами, від  того порога, через який, переступивши перед хвилею, я міг би був зробитися Каїном,  допуститися вчинку, якого б я сам собі ані тут, ані в будущому житті не міг був ніколи  дарувати!   Буря минула. Вихор прошумів. Любов до жінки і сім'ї, віра в її любов і доброту, віра  в благородність людської душі показалася сильнішою в капітановім серці від тої бурі,  перетривала страшенну навалу, вийшла з неї переможцем. Він успокоївся. З цілої тої  внутрішньої бурі лишилося тільки почуття великого жалю до людей — низьких,  завидющих, злосливих, що оббризкують піною своєї зависті те, що стоїть високо понад  рівнем їх моральності. Лишився у нього благородний гнів, обурення, особливо на  Редліха, на приятеля, котрому він так щиро вірив і котрий так огидливо надужив його  довір'я. Капітан почував тепер, що коли завтра стане супроти нього око в око і коли  противник при першім вистрілі не повалить його трупом, то його рука, певно, не  дрогне, його помста за зневажену святиню його домашнього огнища буде рішуча,  повна і неминуча.  Биття годинників, що продзвонили першу годину, перервало хід його думок. Перша  година! Так пізно! Анеля десь там жде, турбується! Болюче чуття ворухнулося в серці у  капітана. Любив її в тій хвилі над життя, над у се в світі, над свою честь. Та разом з тим  почував, що бачити її тепер не може, не повинен. Сім годин відділяло його ще від хвилі,  що мала рішити для нього, чи життя, чи смерть. Поєдинок з Редліхом був неминучий.  Відкликати його — про се не могло бути ані думки. А бачитися з Анелею — се могло  довести до захитання сеї постанови. Ні, ні! Він завтра мусить бути спокійний, сильний,  приготований на все, в порядку зі своїми думками і почуттями. Стріча з Анелею і з  дітьми могла б усе розстроїти. Коли лишиться живий, то й так побачить їх завтра і  ощадить їм кількох годин тривоги і непевності, а коли згине, га, то й так досить вчасно  вони про се дізнаються!  Глибокий біль здавлював його серце, коли подумав, що може згинути, не бачивши  вже тих, що їх любив так гаряче, що для їх честі і доброго імені наражував своє життя.  Смерті не боявся. На полях битви йшов сміло поперед свойого відділу, додавав відваги  воякам, жартував зі свищучих куль. Тільки свідомість, що може згинути там, серед  чотирьох стін стрільниці, так близько жінки і дітей, а надто так несподівано для них,  відчування їх болю, їх сліз, їх важкої сирітської долі по його смерті різало його серце.  Та він відганяв від себе ті тоскливі думки, силкувався вкріпити в собі віру, що  противник або не стане на поклик, або перед боротьбою відкличе свою клевету, або  вкінці, почуваючи свою лиху справу, хибить. Уважав сей поєдинок божим судом між  ним і клікою нікчемників, що з якоїсь невідомої причини сприсяглися на його згубу.  Адже ж пан біг, знаючи його правоту і невинність, не допустить, щоби підлота і інтрига  величалися перемогою.  Так роздумуючи, йшов помалу здовж Губернаторських валів, вниз, прямуючи до  ринку. А вийшовши на ринок, де, незважаючи на пізню пору і погану погоду,  пересувалися ще тут і там постаті налогових гостей трактирних і шинкових, — одні  одинцем і непевними кроками чимчикуючи до якоїсь неясно означеної мети, другі  сунучи купами, серед голосної розмови і ще голосніших сміхів, — капітан почув голод і  втому. Перша його думка була піти до першої-ліпшої отвореної ще пиварні або  реставрації. Вже вступив до одних сіней, що вели до реставрації, та нараз зупинився і  поспішно вийшов назад на ринок. Пригадав собі, що в кождім такім локалі в теперішній  хвилі застане більшість гостей військових, офіцерів. Бачитися з ними, вітатися,  розмовляти не потрафив би тепер ні за яку ціну. А хто знає, може би мусив зносити ще  нові наруги і пониження, що могли би знов позбавити його супокою, здобутого з таким  трудом. Ні, ні! Ні за що в світі не вступить до реставрації! І, оминаючи старанно стрічу  з усякими воєнними, що тут і там моталися в тих крикливих і сміховитих купках,  капітан пішов до Англійського готелю, велів подати собі комнатку, принести вечерю і  бутельку вина, а також кілька аркушів паперу, перо і чорнило і, покріпившися, засів  писати прощальні листи до жінки і до дітей.  Анеля по виході мужа чулася зовсім супокійною і навіть почувала якусь радість.  Була переконана, що капітан пішов, до коменди подати просьбу о димісію, і їй аж  легше робилося на душі при думці, що вже завтра, позавтра, за кілька день він буде міг  скинути з себе той мундир, що колись робив його для неї таким принадним, а тепер  видавався їй страшним, важким, мов кайдани. Знала, що сей мундир накладає на її  мужа різні тяжкі і небезпечні обов'язки, і їх, власне, лякалася найдужче. Знала також,  що коли не для чого іншого, то бодай для сього мундира він мусить бувати в товаристві  інших військових, а яке небезпечне може бути се товариство, се показалося дуже ярко  на недавній Редліховій візиті. При самій згадці про сю візиту дрож пробирала Анелю.  Той дурний, дерев'яний стовп! Чого він мусив улізти? І чому не міг у своїй капустяній  голові знайти крихітку чемності, але відразу підвівся на задні лаби, як подразнений  медвідь?  О, ненавиджу його! Ненавиджу їх усіх!  — крізь затиснені зуби шептала  Анеля, пригадуючи ту важку атмосферу, яка залягла була в їдальні по Редліховім  відході, і той холодний піт, що обливав її тоді, і ті надлюдські зусилля, з якими вона  силкувалася опанувати своє зворушення і показатися мужеві зовсім свобідною і  наївною. Та, богу дякувати! Компрометація з боку таких людей, як отсей Редліх, уже  недовго буде їй загрожувати. Силою своєї волі і своєї любові до мужа вона відсуне сей  дамоклів меч. Її чудові очі горіли полум'ям правдивої радості при думці, як то вони обоє  з мужем виїдуть геть відси, геть, на село, десь у глухий гірський закуток, до свойого  дворика, на свій грунт, де вона буде могла відітхнути свобідно і забути все минуле,  вирвати з корінням із душі ті страховини, через які тут мусила переходити, і вся, вся  без поділу віддасться своїй любові, свойому домашньому огнищу.  Еластична, як звичайно бувають повнокровні і енергічні натури, Анеля швидко  вимела зі своєї душі всі прикрі і важкі вражіння нинішнього дня і живо вешталася по  помешканню, занята своєю щоденною домашньою роботою. Переглянула одежі дітей,  тут щось залатала, там пришила гудзик, там знов веліла служниці вивабити пляму.  Антось незабаром прийде — треба прилагодити каву і підвечірок, подумати про  вечерю. Тим часом прийшли діти зі школи, вносячи до помешкання освіжаючу хвилю  веселих голосів, сміху і щебетання. Анеля помогла їм пороздягатися, сама  розмовляючи і сміючися з ними, як дитина, дала їм їсти, а потім переробила з ними  лекцію комнатної гімнастики. Потім, засадивши їх за книжки, сама пішла до кухні,  щоби допомогти Марині прилагодити каву.  Антося не було. Певно, генерал, що любив його дуже, дізнавшися про його намір  виступити з армії, запросив його до себе і силується вибити йому з голови сю думку,  обіцюючи швидкий аванс, підвищення пенсії... Що ж, підвищення пенсії без сумніву  була би не кепська річ. Адже ж вони зовсім не можуть числити себе до заможних, хоча  наслідком її старань і заходів не належать і до таких дуже вже вбогих. О, вбожество,  недостаток — се були фурії, найстрашніші для неї в житті! Щоби закляти ті фурії і  держати їх здалека від свойого домашнього огнища, на се вона посвятила так багато...  так багато! Антось навіть поняття не має про се і дай боже, щоби й ніколи не дізнався.  Він любить її гаряче, пристрасно, — пізнала се відразу. Він вірить в неї, бачить її любов  і певний, що вона його не зрадила. І тут він не помиляється! Вона була йому вірна, ані  на хвилину навіть думкою, ані мрією не зламала заприсяженої йому вірності. А все-  таки сей прямодушний, сентиментальний Антось... Коли би він дізнався про все, то хто  знає, що би то було!.. Хто знає, чи він би...  Анеля похитала головою, не хочучи додумувати до кінця сеї думки.  Що там! Я була  йому вірна, і се додає мені сили. Я не зламала свойого шлюбу, значить, із сього пункту  не може робити мені ніякого закиду. А тамте інше... проче... ну, се ще хто знає, як  уложиться. На се ще можна задивлятися з різних становищ. Коли б тілько виграти на  часі! Коли б тілько зі Львова, з сього товариства, з сього окруження, а там якось-то  воно буде!   Минула шоста година, Антось не приходив. Певно, хтось із вищих офіцерів запросив  його на гербату і на розмову і він не міг ані відмовитися, ані швидко викараскатися.  Випила з дітьми каву і позволила їм бавитися. Та діти випросилися до кухні, де Гриць, з  котрим Михась був уже дуже заприязнився, зладив для нього маленький столярський  верстат, тобто наразі вчив його обходитися з долотом і свердликом. Цеся також не  хотіла лишитися позаду за братиком і, хоча Мариня силкувалася вмовити в неї, що  панночці не ялося займатися такою роботою, все-таки взялася також до діла, і за  годину обоє в дощечці, яку їм дав Гриць яко матеріал, понаверчували стільки дірок, що  виглядала, мов решето. А поки діти працювали, Гриць, сидячи на лавці і курячи  люльку, розповідав не так їм, як радше Марині, про дивні пригоди свої і пана капітана в  Боснії, про гірських розбійників і повстанців, про турків і туркень, про мечеті і  старосвітські будівлі, про тамошніх мужиків, про гори і плоди тамошнього краю. Як  мужика се, власне, його найбільше зацікавлювало, і з його широкого добродушного  лиця, прикрашеного невеличким чорним вусом, можна було вичитати щире внутрішнє  вдоволення, коли бачив, що й Мариню зацікавлюють ті речі, що вона з добрим  розумінням і вподобанням розпитує його, як там живуть, і працюють, і поводяться  тамошні люди.  Анеля тим часом нудилася в покої. Що се значить, що Антось не вертає? Недобрий!  Отсе тільки другий вечір проводить у Львові і вже починає занедбувати її. Ламала собі  голову, де він тепер міг бути, з ким розмовляє і про що? Впадала на різні здогади і сама  опрокидала їх. Тільки від одної комбінації відскакувала її фантазія, щоби він міг тепер  бути в касині. Не знати чому, але їй твердо вірилось, що сьогодні Антось там не піде.  Взяла в руки якусь роботу і сиділа, ні про що не думаючи, тільки ловлячи слухом  кождий гук, кождий стук, кождий шелест, що долітав із сіней, завсігди думаючи, що се  він іде, і завсігди розчаровуючись. Завидувала своїм дітям веселої забави в кухні і  кілька разів поривалася йти до них, та все щось зупиняло її. Ану ж Антось прийде!  Малювала собі в уяві його постать у дверях, його рухи, його голос, як її вітає, цілує,  перепрошує, як своїм звичайним способом відпинає гудзики плаща, покидає се заняття  і цілує її в руку, потім обтріпує шапку зі снігу, потім знімає плащ, поправляє лампу на  стелі, потім бігає по покою, оповідаючи щось і живо жестикулюючи, потім знов стає  перед нею і тільки тепер пригадує собі, що треба відперезати шаблю. Добрий, любий,  простодушний, золотий чоловік! Літа, пробуті в Боснії, труди і невигоди майже зовсім  не змінили його. Навіть покращав, дозрів, лице загоріло трохи, та зрештою лишився  такий, як був.  Анеля марила наяві, недвижно сидячи при столі з прижмуреними очима, і солодко  всміхалася до своїх мрій. Ті мрії перервало легеньке стукання до дверей. Анеля  схопилася, сполошена, з крісла і озирнулася довкола, неначе шукала помочі або  криївки. Та небезпеки не було ніякої, а натомісць знов далося чути легеньке, несміле  стукання до дверей.  — Прошу ввійти! — промовила піднесеним голосом Анеля.  Несміло ввійшла старша вже жінка, обвита хусткою. Анеля в першій хвилі не  пізнала її.  — Слава Ісусу Христу! — мовила жінка, кланяючися.  — А, Шимонова! — скрикнула Анеля. Шимонова — се була служниця Юлії, вдова по  якімсь шевськім челяднику з Делятина чи Надвірної. — А вам що сталося, що ви  загостили до мене?  — Пані мене післали. Ось тут лист для пані капітанової, — мовила Шимонова,  кладучи на столі перед Анелею маленький візитовий білет, заклеєний у коверті.  — Юлія пише до мене? — здивована, запитала Анеля. — А се що таке? Чи хора, що  не може прийти?  — Ні, прошу пані, не хорі. Певно, там у листі витолковує. Нехай пані будуть ласкаві  прочитати. Моя пані казали мені зачекати на відповідь.  Анеля ножичками розкроїла коверту і виняла білет, записаний дрібненьким  красивим почерком Юлії. В білеті було написано ось що:   Дорога Анельцю! В сій хвилі довідуюся про діло, безмірно важне для нас. Не  можеш собі виобразити, що сталося. Конче треба нам обом зійтися і порадитися, що  маємо діяти. Я була би вже прибігла до тебе, бо сама мало голови не страчу, та по тій  дурацькій сцені при обіді боюся здибатися з твоїм чоловіком. Шаную його дуже, та  боюся його ще дужче. Напиши мені — або радше ні, не пиши нічого, а отсей білетик  кинь до печі. Тілько скажи Шимоновій, чи і коли можу прийти. Хоч би тілько на  хвилиночку. Твоя Юлія .  Зачудування у Анелі дійшло до найвищого ступеня. — А се що за відомість, про яку  згадує Юлія? — скрикнула мимоволі.  — Не знаю, прошу пані, — відповіла Шимонова.  — Хто там був у неї? Хто міг сказати їй щось таке важне?  — Не знаю, прошу пані. Різні панове бувають.  — Ідіть, Шимонова, додому і скажіть своїй пані, нехай зараз сюди приходить, —  мовила Анеля і, давши Шимоновій двадцятицентівку, вивела її за двері.  Тепер трясла нею пропасниця цікавості. Просила бога, щоби Антось забавився поза  домом ще з годину, щоби не застав тут Юлії. Глянула на годинник — була сьома  година. Сіла і силкувалася думкою супроводити Шимонову в її вандрівці додому. Ось  вона шлапає по болоті вулицею Чарнецького, на Бернардинську площу, переходить  коло прилавків, на яких бойки продають овочі, скручує на Галицьку, а з сеї на ринок,  переходить коло ратуші, півперек ринку на Домініканську, а відси на Вірменську. І як  таки ся стара жінка ніколи не може йти просто вулицею Чарнецького на  Губернаторські вали, а відси на Домініканську вулицю! Найменша подоба лісу вночі  наповнює її непоборимим перестрахом, і вона волить робити величезне коліно,  накладати вдвоє більше дороги, ніж пройти попід деревами плантації. Анеля проклинає  сю дивну боязливість Шимонової, що повстала у неї ще в дитинячім віці. Мавши ще  ледве десять літ, ішла з матір'ю вночі через лісок; обох їх напали якісь драбуги,  страшним способом замордували її матір, а вона, не пам'ятаючи з переляку, що з нею  діється, скочила в гущавину і зарилася в купу хворосту, в котрій зомліла і напівмертва  пролежала кільканадцять годин, поки її другого дня не віднайшли і не витягли з  криївки. Від того часу Шимонова не може вечором пройти через ніяку плантацію, де  росте прикупі бодай кілька дерев або корчів. Та тепер вона вже мусить бути дома. Вже  Юлія одягається, вже йде, поспішає простою дорогою, за хвилю буде у неї, скаже їй, що  там таке сталося...  Анеля почувала, що її несупокій чимраз більше змагається. Ану ж прийде Антось!  Ану ж застане тут Юлію в таку пізню пору! Пізня пора? Адже ще нема восьмої! Щоби  побороти неясну і нічим не оправдану тривогу, Анеля встала і пішла до кухні.  — Ну, діти, час вам іти спати! Завтра рано мусите йти до школи.  — Ще троха попрацюємо, мамочко! — скрикнув Михась. — Ади, який рівний  жолобок! Се я такий видовбав!  — А я вивертіла отсе колісце з самих дірочок, ади, яке гарненьке! — скрикнула  Цеся.  — А хто ж вас сьому навчив?  — Гриць! — хором скрикнули діти, показуючи на Гриця, що обік стола стояв  випростуваний перед панею капітановою, мов перед яким генералом, тільки що в одній  долоні держав люльку, затуливши її дискретно, а по його широкім лиці розіллявся  добродушний усміх.  — Ну, гарно, гарно, — мовила Анеля, — та все-таки пора вам іти спати.  — А мамочка також з нами піде спати? — питала Цеся, складаючи свердлик і  обтріпуючи свою спідничку з трачиння.  — Ні, моя дитино, я ще мушу підіждати, аж прийде татко.  — А де ж татко пішов?  — Десь пішов до пана генерала, — не надумуючися, мовила Анеля.  — А швидко верне?  — Не знаю, моя дитино. Та я мушу зачекати на нього. Може, прийде голодний, та  треба буде дати йому їсти.  Розмовою про батька Анеля вивабила дітей із кухні. Пороздягала їх і повкладала  спати. Хотіла лишити їх, та Цеся, вже лежачи в ліжку, зупинила її, вхопила її руку і  почала цілувати.  — Ні, мамочко, не йди ще! Розповідай нам дещо про татка!  — Що ж я вам буду розповідати про нього?  — Який він добрий. Ти знаєш, нам Гриць розповідав про нього такі гарні-гарні  історії!  І Цеся прижмурила оченята, любуючися самою згадкою тих історій:  — Які ж то історії? — запитала Анеля.  — Розповідав нам, як то в однім місті було велике стріляння і рубання, — люди  людей рубали, мамочко! — і огонь був, доми горіли... страх! А перед одним таким  горючим домом стояла купа турків, а наші на них нападали, а вони стріляли до наших,  а наші до них, поки їх усіх не повистрілювали. А коли вже турки всі попадали, а дім  зверху починає валитися, бачать наші, що з вікон того дому хтось іще стріляє. Наші  хотіли також стріляти до вікон, але татко крикнув:  Стійте, се жінки!  А то були три  туркені. А наші кричать:  Нехай гинуть!  А вони стріляли на наших, поки не вистріляли  всіх набоїв. А тоді й стрільби повикидали через вікно. А татко мовить до Гриця:  За  мною, Грицю, бо ті бідолахи погинуть у огні!  Побігли оба до того дому, виламали двері,  а ті туркені думали, що їх хочуть мордувати, і кинулися на них з ножами. Та татко  вирвав одній ножа з руки, а Гриць другій, а третя тим часом сама себе підрізала. А ті  дві вони винесли з пожару. І ледве вийшли, завалилася стеля тої комнати, і та третя  туркеня там згоріла.  Михась оповідав сю історію живо, задиханий, очевидно, гордячись і радуючись, а  Цеся, все ще прижмурюючи оченята, тільки оханням висказувала свій подив. Анеля не  могла очей відвести від дітей і любувалася ними не менше, як вони Грицевим  оповіданням про гарний поступок їх батька.  — Ну, спіть уже, спіть! — мовила вкінці. — Завтра вам татко сам розповість іще  кращу історію.  — Ах! — шепнула Цеся, смакуючи вже наперед се оповідання.  — О, кращої вже не розповість! — мовив поважно Михась. — Гриць говорив, що  отся найкраща.  Анеля засміялася; поцілувавши дітей, відійшла до свойого покою. Після теплої  любої атмосфери дитячого щебету і дитячої любові тут знов обхопила її холодна  атмосфера тривоги, непевності і ожидання. Ані мужа, ані Юлії не було. Вже доходила  дев'ята. Що се може значити? Анеля сіла і знов хотіла занятися своєю роботою, та  пальці її тремтіли, думка не могла вспокоїтися та й увага скупитися як слід. Покинула  роботу і сиділа надслухуючи. Туркіт фіакрів, гучна хвиля міського вечірнього життя  довкола, якісь уривані окрики, шматки речень якоїсь уличної сварки, тяжке чалапання  якихсь кроків на сходах, що звільна зближалися, а потім знов віддалювалися на вищий  поверх, — усе те, мов у калейдоскопі, мигало в її мізку, вкидаючи її моментально то в  нервову дрож, то в тупе почуття одностайного напруження, то в меланхолійну  резигнацію.  Мінута минала за мінутою, чверть години за чвертю. Вже пів до десятої, три чверті.  Анеля ходить по комнаті, визирає через вікно на вулицю. Темно. Хвиля вечірнього  міського життя почала звільна втишуватися, та чим більша тиша залягала довкола, тим  важче, незносніше робилося у Анелі на душі. Тривога за мужа і неспокій, викликаний  Юльциним білетом, побільшувалися раз у раз. Вона не могла вже й подумати  окремо про котру-небудь із сих справ, шарпалася немічна, мов кіт, зав'язаний у місі, і  ся внутрішня неміч боліла, пекла її страшенно.  Ввійшла Мариня і запитала, чи пані будуть самі їсти вечерю?  — Ні, не хочу, — відмовила Анеля. — А ви з Грицем уже повечеряли?  — Уже, прошу пані. Гриць пішов до касарні спати.  — То йди і ти спати. А вечерю для пана постав до рури. Я зажду на нього.  Мариня відійшла. Анеля, сама не знаючи пощо, висунула з комоди шухляду і  почала перебирати білизну. Втім, застукано до дверей, сим разом швидко, з натиском.  Анеля підскочила і перелякалася, мов злочинець, зловлений на гарячім учинку. Хотіла  промовити  Прошу! , та не могла видобути голосу з горла. Та не дожидаючи її  запросин, двері відчинилися і ввійшла — ні, вбігла, влетіла тельмом Шимонова. Лице її  було перекривлене безмірним переляком, хустка в неладі закинена на плечі, голова  відкрита і припорошена снігом. Стара жінка важко віддихала, хапала себе за груди і за  горло і робила якісь розпучливі знаки руками і головою, заким могла видобути голос із  уст.  — Ради бога, Шимонова, а вам що таке? — скрикнула Анеля, що, пізнавши  Шимонову, швидко вспокоїлася і придивлялась їй радше з зачудуванням, ніж з  переляком.  — Ох, ох! — стогнала Шимонова, безсильно падучи на крісло. — Не можу!.. Ласкава  пані... Я бігла... щодуху... через плянти...  — Ха, ха, ха, ха! — голосно зареготалася Анеля. — Так ось чому ви такі перелякані!  А! Шимонова йшла через плянти! Ха, ха, ха, ха! О мій боже! І що ж то Шимонову  спонукало до такого страшенно нерозважного кроку? А я думала, що щонайменше  половина Львова запалася. Але де ж Юлія? Чому вона сама не прийшла?  Шимонова, що ще не зовсім охолола з переляку, знов розпучливо замахала руками.  — Ох, не можу! — стогнала. — Не можу!.. Ласкава пані!.. Тут мене... дусить, ось тут!  — додала, вказуючи на горло.  — Випийте отсе, — мовила Анеля, подаючи старій добру чарку вина. — Може, вам  полегшає.  Тремтячими руками взяла Шимонова вино і вихилила чарку. Напій, очевидно,  зробив їй полегшу. Віддихнула глибоко раз і ще раз і — почала плакати.  — Ох, нема вже моєї пані! — мовила, заходячися від плачу. — Нема наших  панночок! Нема нікого, нікого!  — Що Шимонова мовить? — зачудувана, ще нічого не розуміючи, питала Анеля. —  Нема їх? А де ж вони поділися?  — Забрали їх! Усіх забрали.  — Хто забрав?  — Поліціянти. Прошу подумати: приходжу додому від пані капітанової, дивлюсь, а  перед дверима щось зо п'ять фіакрів, при дверях поліціянти, під вікнами поліціянти, на  сходах поліціянти, а в помешканні ціла руїна. Комісари, ревізори, крик, плач,  перешукують шухляди, все поперевертане, панночки бліді, тремтять з переляку і  одягаються. Кілька панів, котрих ся орда застала у нас, стоять, як самі не свої. А моя  пані сидить бліда, як труп, мокра, — видко що була зомліла і мусили її відливати водою.  Ледво я ввійшла, зараз комісар до мене, хто я така, що тут роблю? Ох, ласкаві пані,  відколи жию, ще ніколи не зазнала такого страху!  Анеля слухала тих слів мов нежива. Відомість про арештування Юлії оголомшила її,  відняла їй можність вражінь і почувань. Не чула ані болю, ані переляку, нічого.  Видалось їй, що нараз усе довкола неї щезає, вся дійсність розвівається, як імла, люди з  цілою безконечною замотаниною своїх відносин пропадають, дім, місто, ціла земля  щезає доразу і сама вона легесенько, мов макова зерниночка, кинена в пропасть, щезає  десь у безодні, розпливається в нівіщо. Ще тільки одна тонесенька ниточка держить її,  завішену між небом і безоднею, а ся ниточка — се голос Шимонової, тремтячий,  слабосилий, що долітає десь немов із безмірної далечини.  — Я заразісінько хтіла тікати геть, — мовила Шимонова, — та не пустили мене.  Потім перешукали всі мої річі, але не знайшли нічого. Потім веліли мені одягати мою  паню, що була холодна, як труп. Та й наплакалась я над нею, поки її зібрала, немов  отсе маю класти її до труни! А вона, небога, під моїми слізьми троха очуняла та й  мовить до мене:  — Не плачте, Шимонова ! Маю в бозі надію, що се нещастя минеться.  А потім, коли на хвилю нікого з поліцайників не було близько коло нас, вона  шепнула мені до вуха:  — Нехай Шимонова зараз побіжить до Анелі... — ая, ая, так-таки мовила, сердешна:  до Анелі! — і оповість їй усе. Може, вона через свойого мужа або через когось іншого  здужає зробити щось для мене — і для себе. — Так додала виразно: і для себе. Аякже!  Я поцілувала її в обі руки, коли її брали до фіакра. І панночок усіх забрали. Дві лежали  хорі, то й ті мусили поодягатися і їхати до поліції. Тілько мене саму лишили. О боже,  боже, що то ще буде зо мною!  І Шимонова знов заплакала, від часу до часу втираючи очі фартушком.  Анеля все ще сиділа недвижно, з очима, широко витріщеними, вдивляючися в один  кут покою, з устами, наполовину отвореними, без ніякого виразу на лиці, а навіть з  відтінком якогось дивного усміху на устах. Зрештою Шимонова, занята власною особою  і пригодою своєї пані, не звертала особливої уваги на Анелю, а виплакавшися і обтерши  сльози, встала з крісла.  — Піду вже, прошу ласкавої пані, — мовила, кланяючися Анелі. — Я своє зробила, а  тепер мушу поспішати додому. Я там, ховай боже, усе позамикала на ключ, та все-таки  треба йти. Тепер я сама однісінька. Цілую ручки ласкавої пані! Дякую красненько за  покріплення.  І справді, поцілувавши Анелину руку, що безвладно простягнена лежала на столі,  Шимонова пішла, бажаючи ласкавій пані доброї ночі.  Анеля не встала, не порушилася, не поглянула вслід за нею. Сиділа, як з каменя  витесана. Минали мінути, квадранси, години, а вона сиділа та й сиділа недвижно.  Тільки рівний, спокійний віддих показував, що се не статуя, а жива людина. І коли би  капітан, що власне в тім часі при брамі камениці шарпнув за дзвінок, а потім сам з  собою зводив важку внутрішню боротьбу, був в тій хвилі ввійшов до покою і свою  шаблю, ще в Боснії виострену, затопив у її груди, то її смерть була би тільки  незначущим і нечутним переходом із теперішнього отупіння в вічне і цілковите  одубіння, була би спокійним і несвідомим перепливом із тихої пристані на  безбережний, незглибимий супокійний океан.  Аж десь коло першої години сей стан змінився остільки, що Анелині повіки  склепилися помалу, її голова склонилася на стіл, а рука несвідомим рефлексійним  рухом підсунулася під нахилене чоло. Анеля заснула. В такім положенні застала її рано  при горючій лампі перелякана Мариня.  IX  В готелевій комнаті було ще темно. Капітан спав. Сильне стукання до дверей  розбудило його.  — Хто там? — скрикнув капітан.  — Се я, кельнер, — відізвався голос за дверима.  — Чого хочеш?  — Пан капітан веліли збудити себе о сьомій.  — А хіба вже сьома?  — Так є.  — Добре, добре. Дякую тобі.  — Може, пан капітан чого потребують?  — Принесеш мені каву так за півгодини. І рахунок!  — Рад служити пану капітанові.  Капітан встав, умився і почав одягатися, звільна, спокійно. Хоч спав несповна три  години, то все-таки чув себе покріпленим на силах. Без ніякого особливого зворушення  взяв написані вчора листи, що лежали на столі, і сховав до бокової кишені вафенрока.  Потім випив каву, закурив сигаро, заплатив і вийшов з комнати.  Було три чверті на восьму. Сніг усе ще порошив. Надворі стояла ще сіра сутінь.  Небозвід видавався тісним і, немов величезний капелюх, насунений на чоло, змінював,  маскував фізіономію міста. Все виглядало меншим, якимсь дрібним, незначущим. Рух  на вулицях Львова був іще слабий. Головний контингент прохожих становили діти, що  поспішали до шкіл.   І мої діточки десь ідуть до школи , — подумав капітан, і нараз страшенний біль  прошиб його серце. Пекло, що вчора, бачилось, було втихомирене, тепер заворушилося  наново. Хоч і які зусилля робив над собою, щоби тепер в тій хвилі відігнати від себе  думки про дітей і жінку, то все-таки ті думки, мов налазливі оси, крутилися довкола  нього, бриніли і шпигали його жалами.   Щоби їх хоч раз іще побачити, хоч здалека! — думав капітан, слідячи очима кожду  купку проходячих дітей. — Хто знає, може, то вже остатній раз! А вчора, виходячи я  навіть не поцілував їх. Не натішився їх видом, не напоїв душі їх солодким щебетанням.  Бідні мої діти! Що то буде з вами, коли я згину сьогодні?   Сльози закрутилися у нього на очах. Та безмірним напруженням своєї волі капітан  відігнав їх. Власне переходив з Мар'яцької площі на Галицьку, коли почала бити  восьма. Прискорив кроку. В протягу п'ятьох мінут мусив бути на стрільниці, на  умовленім місці, а то ще кусник дороги. Скрутив на вулицю Галицьку, відси на  Собеського, вийшов на Губернаторські вали і направився на Куркову, при котрій  знаходиться міська стрільниця. Велика зала стрільниці, в тім часі звичайно пуста, була  вибрана місцем поєдинку.   Спізнюся о цілі три мінути! — подумав капітан, поглядаючи на годинник. — Вони  там, певно, вже чекають. Подумають, що я струсив. Та нехай собі думають що хочуть.  Покажу їм, що з кашею з'їсти себе не дам .  Хотів прискорити кроку, та зусилля його були даремні. Якесь ослаблення  опанувало його. Той кусник дороги, від рогу намісництва до стрільниці, видався йому  безконечно довгим і важким. Не почував страху, був повний резигнації, спокійний, а  проте його ноги отяжіли, мов олов'яні. Обмірковував, де має вимірити, в груди чи в  голову. Почував, що його рука буде певна і не затремтить, знав, що трафить його  неохибно, коли сам швидше не буде трафлений. Мірячи в голову, легше хибити, та  трафний вистріл звичайно буває смертельний. Що поєдинкові правила велять мірити в  груди, це його мало обходило. А яких-то правил держалися його вороги, клеветники?  Мірячи в груди, легше трафити, та трудніше поцілити смертельно. Хіба валити трохи  нижче, в сторону жолудка, і засудити противника на смерть по довгих, лютих муках?  Ні, перед такою думкою жахнувся капітан. Убити Редліха відразу, на місці, — так! Се  буде чесно, сього домагається його честь, а радше те почуття помсти і обурення, що  жевріє на дні його душі. Але засуджувати його на кількаденні муки і аж по них на  смерть — ні! Адже ж він — чоловік, не кат! Адже ж Редліх ще вчора був його другом!  На площі перед казармою, званою по-старому Heumarktscaserne*, кілька компаній  піхоти відбувало звичайні вправи в маршеруванні, робленні карабіном і стрілянні без  набоїв. Салютували йому, коли переходив поуз них. Якесь тоскливе почуття  заворушилося в його душі на вид тих людей, уставлених у два ряди, з лицями,  червоними від морозу і втоми, в чоботях, забризканих болотом, розробленим із снігу,  що розтаяв під їх ногами. Йому пригадалася з гімназіальної лектури латинська  формула: Morituri te salutant*; та він усміхнувся гірко, коли подумав, що сим разом було  би відповідніше змінити сю формулу і сказати: Moriturus vos salutat!*  За півгодини  зміниться фізіономія сеї площі не до пізнання! — думав дальше капітан. — Будете мати  довший Ruht!*, бідні хлопці. Он там, із тої брами, перед котрою з найневиннішим у світі  видом, курячи сигара і побрязкуючи шаблями, проходжуються два офіцери (цікавий я,  чиї то секунданти?), — з тої брами винесуть одного з нас з розтрісканою головою або з  простреленими грудьми, забризканого кров'ю, зі звислими безвладно вниз руками.  Певна річ, що кількох з-поміж вас покличуть і велять вам нести сей тягар. А кільком  іншим велять приготовити санітарний фургон. Там всадять трупа, щоби ніхто не бачив,  і завезуть до трупарні військового шпиталю. І їхатиме той фургон через місто,  многолюдними вулицями, сотки людей минатимуть його, і ніхто з них навіть  підозрівати не буде, що ось тут поуз них їде труп. Моя жінка пройде обік нього,  шукаючи за мною, гнівна на мене, невиспана, і навіть через думку їй не перейде, що в  тім безобразнім жовтім фургоні, в тій великій скрині сховано холодний уже і  закостенілий труп її мужа. І ліпше, що так воно станеться!   В таких чорно-трагічних думках потонувши, дійшов капітан вкінці до брами, що  вела до саду перед стрільницею. Офіцери, що патрулювали перед брамою, привітали  його чемно, але холодно.  — Редліх уже є, — мовив один із них. — Секунданти і лікарі також уже там.  — А ви хто такі? — запитав здивований капітан.  — Нас просили пильнувати тут, щоби ніхто вам не перешкодив, — мовив офіцер.  — Будьте такі добрі і залагоджуйте швидко свою гонорову справу, — додав другий,  усміхаючись. — Нам тут холодно, і час уже на снідання.  Капітан не відповів на се нічого. Усміх і слова сього офіцера видались йому  цинічними.   Йому пильно на снідання! — думав з якимсь гірким почуттям. — А що між отсею  хвилею а його сніданням трісне одно людське серце, пропаде одно життя, буде  зруйноване існування одної сім'ї, се для нього байдуже. Се гонорова справа, котру чим  швидше, чим основніше, значить, чим з більшим розміром знищення залагодиться, тим  ліпше .  Сад перед стрільницею був пустий і мертвий. Обголені з листя каштани і ясені  підносили свої сірі гілляки до сірого неба. На грубших конарях і на пнях лежали смуги і  шапки свіжого вогкого снігу. Вся земля покрита була снігом. Тільки від брами до  головного будинку, де була зала, видно було стежину, протоптану ногами кількох  людей. Сторож, що жив у боковій офіцині, одержавши рано відповідну суму грошей і  знаючи вже, до чого воно йдеться, тихенько забрався до міста, щоби не бути нічого  свідком. Його жінка вешталася по своїй тісній комнатці, щось там морквасячи. Се була  жінка дуже спокійна і певна: нецікава ані крихітки на те, чого не бачила, а чути не  могла того, що буде діятися в великій залі, а хоч би там і з гармат стріляли, бо була  глуха як пень.  Капітан повагом, осторожно йшов сею стежиною під гору, звільна підходив на  сходи, що вели до головного входу стрільниці. Силувався уявити собі в душі почуття  засудженого, що вступає на ешафот. Він числить ступні, придивляється дошкам  ешафоту, звертає увагу на вишибнутий сук, на погано вбитий кілок — дуже спішно  діялося теслям! — на лисини суддів, що стоять онде збоку, на лиця, вуси і одежі  публіки, що стовпилася довкола кордону, силкується відгадати, чи дуже холодно  онтому парубчакові, що голими руками держиться поруччя балкону, і що собі думає та  дама, що, стоячи за ним, своїми повними грудьми вигідно положилася на його плечах.  Все те бачить, підглядає і сквапливо нотує в своїм умі той нещасливий, стараючися  насилу того тільки не бачити, не завважувати і не нотувати, що стоїть ось тут перед  ним — страшенне, грізне і неминуче, що дожидається його самого і за кілька мінут, за  мінуту, за пару мертвих секунд ухопить його в свою пащеку, здавить, схрупає, розмеле  його в своїх кровавих зубах. І, уявляючи собі положення сього нещасливого, капітан  відчував, що й його власне положення в сій хвилі було дуже подібне до нього. Стояв  при дверях, що вели до зали. Ще раз озирнувся, бажаючи уловити оком і заховати в  душі якнайбільше світла, простору, але мізерний зимовий краєвид і того йому  поскупив. Не було що ловити! Стиснувши уста, капітан спокійно відчинив двері і  ввійшов до зали.  Ще з-за дверей почув голосні розмови і веселі сміхи офіцерів, присутніх у залі.  Забавлялися свобідно, немов зібрані на бал, дожидаючи танцю. Та коли він показався в  дверях, усі нараз замовкли і ззирнулися на нього. Більшість, очевидно, хотіла глянути  рівнодушно і відвернутися, але нікому се не вдалося. Було щось в його постаті, в його  лиці, що силоміць приковувало до себе їх увагу. Всі присутні немов остовпіли,  побачивши його. Очі їх, зразу рівнодушні, помалу висувалися з ямок, зінки  розширювалися з виразом переляку, неначеби в тій хвилі до зали ввійшов не живий  чоловік, а якась страшна неземна поява.  — Добрий день! — промовив капітан, салютуючи і з зачудуванням позираючи по  зібраних. Ніхто не відповів йому, і кілька секунд усі стояли в німім остовпінні. Тільки  лікарі, упрошені до асистування при тій  гоноровій справі  і незнайомі з капітаном,  перервали сю німу сцену і почали вештатися коло своїх приладів та бандажів.  — Добрий день тобі, Редліх! — мовив капітан, наближуючися до свойого  противника і подаючи йому руку. — Адже ж не відмовиш мені подати руку?  Редліх мовчки стиснув подану йому руку а рівночасно відвернув лице і лівою рукою  обтер сльози, що тислися йому до очей.  — Адже ж до вчора ми були приятелями? — мовив з меланхолійним усміхом  капітан. — Можемо й тепер бодай привітатися по-приятельськи, заким дамо слово  пістолетам.  — Як ти ночував? — запитав Редліх, переборовши своє зворушення.  — Сяк-так, — відповів капітан. — Спав у готелі.  — Дома не був?  — А пощо? Про такі речі з жінками ліпше не говорити. Як буде по всьому, то буде  мати досить часу довідатися про все.  — Ну, думаю, що маєш рацію, — відповів Редліх і перервав дальшу розмову,  Капітанові секунданти наблизилися до нього, досить церемоніально подали йому  руки, а потім один із них узяв його під рам'я і попровадив у пустий кут зали, оддалеки  від групи, зложеної з лікарів і Редліхових секундантів. Редліх стояв при вікні і пальцями  тарабанив марша по шибі.  — Відповідно до бажання колеги, — мовив секундант до капітана, — уложили ми з  противною стороною условини поєдинку.  — А іменно? — запитав капітан.  — Ми домагалися найтяжчих условин. Пістолети, стріляння без бар'єри, дистанс  десять кроків з правом для кождої сторони поступити під час коменди о три кроки  наперед і триразова виміна вистрілів.  — А противна сторона сперечалася?  — Секунданти ремонстрували, але, очевидно, у власнім імені. Ми обставали при  своїм.  — А що ж Редліх?  — Згодився на наші условини без найменшого вагання.  — І добре так, — понуро мовив капітан. — І що ж, швидко почнемо?  — В сій хвилі.  Секунданти віддалилися, щоби поробити приготування, а тим часом капітан,  скинувши плащ і відперезавши шаблю, з байдужим видом придивлявся якійсь  літографії, що прикрашувала голу стіну зали. Йому здавалося, що все се сон. Чув навіть  якесь дивне роздвоєння в своїм нутрі, дізнавав такого вражіння, немовби той чоловік у  військовій блузі, з руками в кишенях, що так уважно придивляється літографії на стіні,  — се якась людина, чужа йому, далека і нецікава, на котру його таємне  я  поглядає  збоку з якимсь легеньким зачудуванням. Тим часом секунданти, гомонячи стиха,  заходились коло приготувань, приписаних традиційним поєдинковим кодексом. Два  міряли дистанс, голосно числячи кроки і крейдою по підлозі зазначуючи, де мали  стояти і доки мали право зближуватися оба супірники. Два інші, по одному від кождої  сторони, набивали пістолети, поки тим часом лікарі розкладали на столику бандажі і  розставляли повідчинювані касетки, повні хірургічних інструментів. Ідучи за  прикладом капітана, Редліх також зняв плащ і відперезав шаблю. Інші були в плащах,  бо в залі панував докучливий холод.  Понабивавши пістолети, секунданти поназначували їх, а потім, поробивши такі самі  значки на картках паперу, позвивали їх і вкинули до шапки. Супірники мовчки  витягнули ті імпровізовані льоси — насамперед визваний Редліх, потім капітан. Їм  роздали відповідні пістолети. Се були великі офіцерські револьвери, не раз уже уживані  в подібних гонорових справах. Дивна якась дрож пройшла капітана, коли доторкнувся  до того інструмента, немовби хтось кусником леду пройшов йому по тілі від долоні аж  до серця.   Се прочуття смерті , — мигнуло щось в його думці. Не почував ані страху, ані  жалю, немовби тут ходило о когось чужого. З дерев'яним супокоєм оглянув своє  оружжя і подався на своє становище, яке вказали йому секунданти.  — Бачність, панове! — голосно промовив один із секундантів. — Чи позволите мені  командувати?  — Просимо.  — Так, отже, пригадую панам, що в хвилі, коли виголошу  три , а найдальше в п'ять  секунд по тому, маєте дати огню. В часі команди кождий з вас має право наблизитися  до противника на три кроки, аж до поперечної черти, зазначеної на помості.  Оба супірники стояли супокійно, випростувані, з пістолетами, спущеними вниз.  — Раз... два... три! — командував звільна різким голосом секундант.  Два вистріли гукнули майже рівночасно. Ніхто з cyпірників не порушився з місця  ані перед вистрілом, ані по вистрілі. Капітан чув, як Редліхова куля свиснула йому  понад головою. Чи Редліх навмисно хибив? Щодо себе, капітан знав, що не мав наміру  хибити.  — Чи хто з панів ранений? — питав секундант.  — Ні, — відповіли в один голос супірники.  — Чи панове обстаєте при другім вистрілі?  — Обстаю, — мовив капітан. Редліх мовчав.  Пістолети очищено і знов понабивано. Капітан судорожно стиснув рукоять і загриз  губи.   Або — або ! — шуміло і бриніло йому в голові. Силкувався відновити в собі,  скріпити і роздратувати ненависть до Редліха. Запах пороху розбуджував у його крові  гарячку, звісну йому з босняцьких перестрілок.  — Раз... два... три! — роздалися знов слова команди.  Сим разом гукнув тільки один вистріл, тільки один пістолет ригнув огнем і димом —  з боку капітана. Під час команди, користаючи з условини, він зблизився до Редіха на  три кроки і в хвилі виголошення слова  три  вистрілив. В тій самій хвилі Редліх, немов  шарпнений могучим подувом вихру, зробив наглий і швидкий півоборот наліво,  випустив з руки пістолет, підняв руки догори і розмахнув ними широко, мов чоловік,  що тоне або тратить рівновагу, а вкінці захитався, скрикнув  ой!  і, вхопившися правою  рукою за груди в околиці серця, повалився на поміст. Усе те не тривало довше як  кілька секунд.  Лікарі і секунданти кинулися до нього, піднесли його і, двигаючи на руках,  положили близ вікна. Тільки велика червона пляма, кругла, як денце від склянки,  лишилася на помості. Капітан якийсь час стояв іще на своїм місці, вдивляючися в ту  пляму. Вкінці підійшов ближче до тої групи близько вікна, що скупчилася біля Редліха,  котрий, очевидно, не давав ніякого знаку життя.  — Як йому? — запитав.  — Що се вас обходить? — остро відрізав один із Редліхових секундантів. — Можете  собі йти, ви своє зробили. Не затроюйте йому остатніх хвиль конання!  — Значить, рана смертельна? — зойкнув капітан, хапаючися за голову і забуваючи,  що перед хвилею сам бажав сього найгарячіше.  — Не робіть тут комедії! — з нескриваною погордою і ненавистю відбуркнув йому  другий Редліхів секундант. — Маєте те, чого вам хотілося. Се вже друга ваша жертва,  — додав з особливим натиском. — Думаю, що вам буде досить. Чи, може, бажаєте ще  одної? В такім разі можу вам служити.  — Пане! — болючо скрикнув капітан, до глибини душі зламаний, знівечений тими  позирками, словами і цілим поведенням секундантів.  — Ідіть, пане, геть відси! — нетерпливо повторив секундант. — Вас тут непотрібно,  а й наші обов'язки супроти вас скінчилися. Ви доказали нам, що вмієте стріляти, але не  думайте, що хоч один із нас задля сього змінить свою думку про вас і про вашу шановну  супругу. Adieu!*  Капітанові зашуміло в вухах і в очах потемніло. Щось там в його нутрі шарпалось і  рвалося, щоби кинутись на сього офіцера, як хижа звірюка, розшарпати його,  розігрітися в його теплій крові. Та головна часть його істоти лишилася німа, безвладна,  немов поражена громом. Сам не знаючи як і коли, наблизився до крісла, де лежали  його шабля і плащ, одягся, машинально салютував не знати кому, бо ніхто в залі не  звертав на нього уваги, і, неозираючися, з затисненими устами і розбитим серцем  вийшов із стрільниці.  X   Так ось я вбив! — думав капітан. — Убив чоловіка, приятеля! Я убійця! Маю на  совісті людське життя, а сам жию! Що ж дальше? Куди тепер?   Вийшов на вулицю. Офіцери, що патрулювали тамечки, переждавши, поки  перегомонів гук вистрілів, покинули свої становища і поспішили до зали. Здибавши  капітана на ганку, запитали його про щось, та він не зрозумів їх і пройшов мимо них  без відповіді. Коли вийшов за браму стрільниці, видалося йому, що з обсягу  замешканого світу вийшов у якусь безбережну пустиню. Почував, що те, що було перед  хвилею, що лишилося за ним, се є минувшина, є щось таке, що минуло безповоротно,  обірвалося за ним, як міст, підмулений водою, по котрім він пройшов на якийсь новий  незвісний берег. Не верне вже там, відки вийшов, не побачить того, що лишив за  собою. Те, що почнеться в слідуючій хвилі, буде щось зовсім, зовсім нове і незнайоме.  Чи буде зле, чи добре? Не знав сього, не був цікавий знати. Різниця між добрим і злим  затерлася в його душі, так як правого і лівого боку немає в безбережній безконечності.  — Я вбив його! Вбив чоловіка! — повторяв капітан, помалу ступаючи вулицею.  Дивувався, що се сталося так моментально. Дивувався сам собі, що сей факт не зробив  на нього більшого вражіння, що викликав у його душі якесь зачудування, хвилеве  ошоломлення, але не справив йому ніякого болю, ніяких моральних мук. Чув добре, що  се вбійство зовсім відмінне від тих убійств, що практикувалися там, у Боснії, серед гір і  скал. Там була війна, взаїмне мордування, там убивати було обов'язком і зовсім не  доторкалося моральної істоти, не порушувало питання особистої одвічальності. Там  треба було вбивати, і з супокійним сумлінням командувалося: Feuer!* З супокійним  сумлінням завдалося кілька питань нещасливому, зловленому з оружжям в руці, а  потім видавалося засуд: розстріляти на місці! І наказ зараз бував сповнений — і нічого.  Але тут! Тут ціна людської особи зовсім інша, питання особистої одвічальності встає  перед сумлінням в цілій своїй грізній величі. А проте він чується супокійним як  чоловік, що сповнив те, чого не міг не сповнити.   Бо справді, чи ж міг я поступити інакше? Адже ж я не мав іншого вибору. Або без  протесту лишитися збезчещеним, без протесту дати паплюжити своє ім'я, свою честь,  жінчину добру славу, або обмити її в людській крові. Страшна альтернатива, та, на  жаль, неминуча .  Два червоні потічки крові, що з пробитих Редліхових грудей цюрком спливали на  брудний, заболочений поміст і розпливалися на нім в кружок, не більший від денця  склянки, живо станули йому перед очима. Так і ввижалося йому, що стоїть тут же над  ними, приклякає на коліна, нахиляється лицем до помосту і вдивляється в них, бере їх  під лупу, аналізує, силкується віднайти мікроби тої моральної зарази, що так нагло, в  такий загадковий спосіб затроїла серце його друга.  Blut ist ein ganz besondrer Saft *, —  бринів йому в голові гетівський вірш, оті іронічні та при тім глибоко символічні слова  Мефістофелеві. Чи до особливостей сього соку належить і те, що він може виполоскати,  напримір, чиюсь заплямлену честь? Чи добре ім'я моє і моєї жінки буде тепер безпечне  супроти всяких злобних нападів, коли на ньому спочило те пурпурове колісце, не  більше денця склянки, притоптане ногами секундантів на брудному помості в  стрільниці? Чи наша родинна честь через пролив отих двох червоних струмочків  зробиться наново чиста і ясна, як свіжовишліфуване металеве дзеркало, коли,  напримір, уперед була брудна і заплямлена?  Ум капітанів, позбавлений на хвилю можності реагування назверх, вглиблювався і  вгризався в непрохідну гущавину таких питань і протиставлень, знаходячи якесь  уподобання в диких контрастах та не шукаючи зовсім відповіді ані заспокоєння. В нім  відбувалося тепер щось подібне до розколювання світла в оптиці. Вдарившись о факт  твердий, гладкий і ясний по своїй суті ( я вбив чоловіка! ), його думка наразі  неспосібна була опанувати і переварити всеї донеслості того факту, але,  розприскуючися на тисячні струмки і пасма, мінячися в різних кольорах, миготіла, мов  веселка, прискала летючою піною.   Людське життя — се сон. Хто і як мене збудить, се на одно вийде. Я ж міг тепер  так само лежати і судорожно заціпленими долонями закривати прострілену грудь.  Цікавий я, чи й до мене були би так сквапно прискочили на рятунок, чи, може, дали б  мені були здохнути, як собаці? А Редліх стрілив мені понад головою. За се дістав від  мене кульку в груди .  Тільки тепер капітан почув і в своїй груді якісь безмірно болючі уколи.  — За се? — мало що не зойкнув, силкуючися побороти те нове страшне почуття. —  Невже за се? Ні, ні, ні! За те, що вчора мовив! За нечесну, нечувану клевету, котрої не  хотів відкликати. А чому не хотів? Чи з вродженої злоби? Чи, може, не міг? Не міг?  Чому ж би не міг? Ану, тому, що те, що мовив, була чистісінька правда. Боже!  Се остатнє слово капітан скрикнув наголос і захитався на ногах. Туй-туй мав  зомліти і був би впав, коли би майже несвідомо не був ухопився обома руками за стовп  ліхтарні. Стовп був мокрий від талого снігу, холодний і ховзький. Його дотик по хвилі  довів капітана до повної притомності, та почуття болю і тривоги в його душі не затихло,  а, противно, змагалося з кождою хвилею.  Та страшенна вонюча безодня, що вчорашньої ночі по розмові з Редліхом  отворилась було перед його ногами і в тій самотній боротьбі перед брамою помешкання  мало що не довела його до якоїсь кровавої розв'язки, та безодня, котру він потім  засипав і зарівняв величезним зусиллям своєї волі і своєї любові, засипав і затоптав,  бачилось, назавсігди, тепер знов роззявила перед ним свою пащеку. Була мов прочвара  голодна жертви. Редліхова кров не наситила, не замкнула її, а противно, зробила її  більшою, глибшою, страшнішою. А що коли справді Редліх був невинний, а те, що він  говорив, усе було правда? А! Адже ж Редліх говорив йому се не з власної охоти, не з  якогось уподобання до клевети. Говорив, бо мусив. Фатальна стріча з Юлією при обіді і  зневага, яку йому зробив через се, змусили його оправдатися. А хто ж винен, що те  оправданім ня витягнуло на денне світло таку безодню скандалу і підлоти? А зрештою  — адже ж не сам один Редліх був і є в посіданні тої тайни. Адже ж усі офіцери,  очевидно, знають про се, коли постановили виключити його зі свойого товариства!  Адже ж кождий з них готов був сказати мені те саме, що сказав Редліх.  Значить? Коли  так, то за що ж я вбив Редліха? А радше, чому він не вбив мене? Чому не зробив мені  сього добродійства? Я був би вмер в тім переконанні, що вмираю як невинна жертва  нечесної інтриги. А тепер? Чим я тепер?   Дійшовши до першої лавки на сквері перед намісництвом, сів знесилений і думав  дальше. Прохожі, що тут плили непереривною рікою до Волоської церкви або,  вертаючи з ринку на Личаків, заглядали йому в лице, немов бачачи на ньому сліди  внутрішньої душевної боротьби, здвигали раменами або півголосом висказували якісь  їдкі уваги про капітана, що, певно, трохи надміру випив минулої ночі і тепер  тверезиться свіжим зимовим повітрям. Та капітан нічого не бачив, нічого не чув,  занятий тою вбійчою боротьбою, що клекотіла в глибині його душі. В числі прохожих  були також вояки, що, йдучи до казарми, салютували перед ним, робили  links schaut *  і проходили випростувані, як тики. Капітан глядів широко витріщеними очима, але не  бачив їх і зовсім не відповідав на їх німі повітання. Ціле те муравлисько людей, що  снувалися перед його очима, здавалось йому чимсь так безмірно далеким, чужим,  ілюзійним, що даремно силувався б видумати якийсь зв'язок між ним і своєю істотою.   Та невже ж моя жінка, моя Анеля, до спілки з тою Юлією мала займатися  веденням дому розпусти? Моя жінка, Анеля — і дім розпусти!   Ся думка, котру ще вчора вважав просто смішною в її дивоглядності, чимось  неможливим і суперечним з усіми законами природи, тепер нараз видалася йому чимсь  таким простим, таким близьким, таким природним... Юлія, її товаришка, вдова, жінка  практична і без скрупулів. Анеля — солом'яна вдова, двоє дітей, скупа пенсія, заробітку  нівідки ніякого... Писала про лекції — адже ж се брехня! Грала колись на фортеп'яні, та  зовсім не так добре, щоби могла давати лекції. Значить — спільне підприємство!  Гарненьке помешкання, меблі... пансіоник для дорослих панночок — і полювання на  веселих пасажерів, маючих паничів, що бажають рафінованої і дистингованої розкоші.  Полювання на золотих пташків, котрих можна скубти. В першім ряді на військових,  офіцерів і вищі ранги! На аристократію! А доходи наполовину. І отсе весь секрет її  ощадності і доброго господарювання! І отсе ядро і суть історії з бароном Рейхлінгеном!   Отак! Тепер розумію! Адже ж, виїжджаючи, я остерігав її перед ним. Виявляв для неї  велику симпатію, глибоку пошану, бував майже день у день в нашім домі. Держала  його здалека від себе. В своїх листах ніколи не згадувала про нього. Се мені видалося  підозреним, та я не хотів робити їй прикрості, розпитувати її докладно. А потім нараз  ота моральна руїна баронова, ота шалена злість, що блискала в його очах при самій  згадці про Анелю. Називав її напереміну ангелом і чортом. О, розумію, розумію!  Визискала його нам'єтність, не задовольнивши її. Вона і її приятелька виссали його,  довели до страти маєтку, честі і розуму. Як вони се осягли? Ах, чи ж тяжко  догадатися?   І з шаленою бистротою, з якимсь чортівським ясновидженням капітан заглиблявся  в те море огиди, поринав у ньому, силкувався змірити його глибину. Те, що ще недавно  видавалося йому загадковим, запутаним, повним суперечності і темним, тепер  роз'яснилося нараз, робилося зрозумілим, ясним і виразним, як сажневі букви. І він  сквапливо, з неситим лакомством прочитував ту страшну книгу, котрої кожде словечко  перед годиною рад би був змазати кров'ю власного серця. З безмірним огірченням  мусив повторяти сам собі, що досить утратити дотла всяку пошану для чоловіка, щоби  наскрізь зрозуміти всі його найтайніші замисли і мотиви,  А все ж таки помимо сього песимістичного погляду, помимо численних і важких  познак, що потверджували вину Анелі, капітан чув, що не перестав любити її, що в його  біднім, непоправнім серці не перестала ще тліти іскорка прив'язання до неї, ба навіть  іскорка глупої, безглуздої надії, що все те може ще показатися неправдою, лудою,  дивоглядним сном, що її чудові очі, її слова, вся її постать чародійським способом  розіб'є, розгонить ті змори, розвіє хмари, заблисне новим гарним блиском.   А дідусь! А старий Гуртер! — пригадав собі нараз. — Адже ж я переглядав її  рахунки, де були виказані досить значні суми, які їй присилав різними часами. Я бачив  його листи, повні вдячності, батьківської любові. Адже ж се не мана! І се вияснює все,  все! Правда, тих сум я не справджував, не обраховував, листи переглянув побіжно. Чи  до того мені було в ту пору! Рожеві хмарки щастя заслонювали мої очі. Я був упоєний  блаженним почуттям. Але ті документи існують, в них я маю непобориме оружжя, з  котрим буду міг виступити і завдати брехню клеветникам. Викличу процес, розпічну  боротьбу за свою честь, боротьбу вже не з одним бідолахою, як ось Редліх, але з цілим  загалом. Так, се буде найліпша дорога! Нехай собі та Юлія буде й сто разів винувата,  що се мене обходить! Могла Анеля приймати її, не знаючи про її огидний заробіток.  Але очищення мушу добитися, — мушу — або...   Капітан встав і випростувався. Новий дух вступив у нього. Як потопленик хапається  хиткої тростини, так і його дух, хопившися сеї думки про Анелині листи і рахунки,  шукав в них опори і рятунку і знайшов на хвилину. А знайшовши хоч сю крихітку  твердого грунту під ногами, він міг бодай потроху вспокоїтися, роздумати над тим, що  дальше чинити. Що тут потрібно вчинків, і то рішучих, про се не було сумніву. Кожда  хвилина вагання і непевності могла повести за собою найпагубніші наслідки.  А в такім разі поперед усього — димісія з військової служби конечно потрібна, і то  як стій. Не для того лише, що кожда стріча з військовими тепер була би для нього  моральною тортурою, а надто, правдоподібно, наразила б його на ряд нових конфліктів,  подібних до того, який вийшов у нього з Редліхом, але також для того, що в тій акції,  яку тепер мусив розпочати для реабілітації свойого домашнього огнища, треба йому  було повної свободи руху, свободи диспонування своєю особою в такім розмірі, який  зовсім не дав би погодитися з обов'язком військової служби. А вкінці почував се  капітан, що сама справа, яку тут прийдеться вияснити, є така, що само її публічне  піднесення зовсім не підхоже для військового чоловіка і що коли сам в тій хвилі не  подасться на пенсію, то вже в найближчих днях може надіятися спенсіонування ex  officio*, коли справа зробиться голосною. Написане вчора подання о димісію, кинене на  папір, як йому здавалося, тільки на те, щоби догодити дивному жінчиному капризові,  тепер придалось йому дуже. Не гаючись ані хвилини, капітан подався до генеральної  коменди, застукав до дверей  подавчого протоколу  і вніс там своє подання на  величезне чудо та диво присутніх у канцелярії функціонерів, котрі бачили, як чемно і  по-приятельськи генерал позавчора вітав прибувшого з Боснії капітана.  Вийшовши з канцелярії, капітан рішився йти додому. Була вже десята година.  Мусить розмовитися з жінкою, поговорити з нею по щирості, розповісти їй усе,  заклясти її, щоби сказала правду. Мусить мати певність, знати все, зле і добре, щоби  знав, проти чого боронитися.  Та ледве уйшов кілька кроків, коли з противного боку вулиці якась людська  постать, побачивши його, зняла шапку з голови, почала махати нею, кланятися і  робити різні гримаси. Капітан глипнув на того чудака, та, не пізнавши його і думаючи,  що се якийсь п'яний, відвернувся і пустився йти дальше. Тоді чудак, очевидно не  насмілюючись кричати, підняв на собі плащ вище колін і кинувся в вуличне болото,  біжучи півперек за капітаном. Дігнавши його, чудак знов зняв шапку і, кланяючися,  всміхався широкими устами.  — Цілую ручки пана капітана! Пан капітан, очевидно, мене не пізнає? — мовив  чудак.  Капітан знехотя зирнув на нього і буркнув: — Ні, не можу.  — Я Сливінський. Віцко Сливінський. Я був приватдинером у пана капітана ще в  Боснії.  — А, Віцко! — мовив капітан, подаючи йому руку, котру Віцко поцілував. — Ну, як  же проживаєш? Що поробляєш?  — Добре мені, прошу пана капітана. Вислуживши в війську, я вернув додому. А що в  Боснії був я ранений і одержав відзначення за службу — пам'ятають пан капітан за ті  патрони, що я ними вирятував нашу компанію, — а тут не було з чого удержатися, то  дали мені місце доглядача при хорих у краєвім шпиталі.  Капітан усміхнувся, коли Віцко згадав про патрони. Тямив добре сю пригоду, що  сталася голосною серед цілої боснійської залоги. Один цуг із його компанії, ганяючись  за повстанцями-босняками, загнався був надто далеко між гори. На чолі цугу стояв  капрал, добрий хлописько, відважний і рішучий, але не особливо інтелігентний.  Інтелігенцію в тім цугу репрезентував Віцко, і він ніс у своїй торністрі кільканадцять  динамітових набоїв, що їх капітан зажадав був від військової коменди для якоїсь воєнної  потреби.  Не бачачи небезпеки, вояки розложилися в маленькім ліску, уставили карабіни в  піраміду, розложили огонь і почали пекти барана, що його зловили в часі походу через  недалеку гору. Та коли спокійнісінько були заняті сею роботою, забувши про всякі  средства осторожності, роздався вистріл ось-ось за їх плечима. Перелякані,  посхапувалися, похапали карабіни, та в тій хвилі побачили, що цілий лісок з усіх боків  був обставлений повстанцями.  — Не важтеся стріляти! — крикнув до них ватажко повстанців. — Бачимо вас усіх,  кождого маємо на цілі. Коли тілько раз стрілите, в тій хвилі відповімо по-свойому, і  кождий з вас упаде пробитий щонайменше чотирма кулями.  Всі вояки оніміли з переляку і стояли з карабінами в руках, безрадні, як барани,  призначені на заріз. Один тільки Віцко, львівська дитина, не стратив присутності духу.  В одній хвилі окинувши оком терен, побачив, що лісок був зложений з досить рідких  великих дубів, підшитих густим, але низьким хащем. Побачив дальше, що повстанці  обставили лісок з усіх боків, але, очевидно, побоювалися, чи в хащах нема засідки, і для  того не підступали занадто близько. В його голові заблисла спасенна думка.  — Слухай мене, Миколо, — шепнув до капрала. — Роби, що тобі скажу, а все буде  добре. Кажи нам тепер зробити Duckt euch!*, а сам балакай з тим босняком. Подавай  вид, що хочеш піддатися, але торгуйся як можеш найдовше. А сміло, не показуй по собі  ніякого страху!  — Duckt euch! — крикнув капрал, обертаючися до своїх вояків, і ті в одній хвилі за  Віцковим приміром присіли напочіпки і щезли таким робом боснякам з очей, хоч і не  зовсім. Усе-таки користь була та, що бодай не могли їх почислити і мати на цілі.  — Що робите? — крикнув босняк, котрий не розумів команди, але бачив, що його  становище було тепер далеко не таке корисне, як перед хвилею.  — Адже ж не стріляємо, — добродушно відповів капрал. — Я велів їм сісти, щоби  кому з них не прийшла охота вистрілити. Знаєш, часом чоловіка рука засвербить.  — Проклятий шваб! — буркнув босняк, додавши своє звичайне масне слово по  адресу спеціального святого тих  швабів , котрі вдодатку говорили чистою руською  мовою і могли з босняками досить добре порозумітися без товмача.  — Так чого ж хочете від нас? — питав капрал.  — Піддайтеся! — мовив ватажко.  — Гм, одним словом, багато жадаєш, — цідив звільна капрал таким тоном, як коли  би в Дрогобичі на ярмарку з якимсь чужосільним циганом торгувався за конину. — А  знаєш, брате, що нас чекає від нашого генерала, коли піддамося з оружжям у руках?  — А що ж мене се обходить? — відгризнувся босняк. — А не можете з оружжям у  руках, то піддайтеся так: насамперед зложіть оружжя, а потім піддайтеся самі.  — Се ще гірше, — мовив капрал. — В такім разі нічого не виграємо.  — Як то нічого?  — А так, що коли ви нам голов не повідрізуєте, то нас пан генерал велить усіх  порозстрілювати.  — Так що ж маємо з вами робити? — питав ватажко, твердо переконаний, що відділ  не може йому висмикнутися з лапки.  — Або я знаю, — мовив капрал, чухаючися в голову. — Не хотів би я вам кривди  зробити, але не маю охоти задля вас тратити свою голову. Знаєш що, брате, чи не  пристали би ви ось на яке: візьміть собі наші торністри і плащі, всі гроші, які маємо,  запаси пороху і набоїв, — се все вам придасться, правда? А нас з карабінами пустіть, бо  нам треба швидко дістатися до нашого полку.  — Так? Не маєте часу? — з насміхом крикнув босняк і почав нараджуватися зі  своїми товаришами. В тій хвилі Віцко прирачкував до капрала і шепнув йому:  — Сховайся за дуба і командуй: огню!  В одній хвилині капрал скочив за дуба і крикнув:  — Feuer!  Гукнула сальва, аж гори залунали. Вояки, укриті в хащах, стоячи напочіпки, ціляли  вигідно і положили трупом кількох босняків, в тім числі й самого ватажка. Та се не  було б їм багато помогло, бо повстанців було занадто багато, а мале число  швабів   додало їм відваги. Та в тій хвилі, коли вони й від себе хотіли дати огню до вояків,  роздався страшенний гук, аж земля задрижала. Один дуб, на самім краю лісу, разом з  корінням вилетів у повітря і з страшним хряскотом розлетівся на тріски, що, наче град,  посипалися на землю, досягаючи навіть деяких босняків по головах.  — Гвалт! Швабам чорт помагає! — заверещали повстанці.  — Пали з другої! — крикнув осмілений капрал, і в тій хвилі на другім кінці лісу  вибухнув другий динамітовий патрон, справляючи так само могучий, а для босняків так  само загадковий ефект.  — Бога мі!* — заверещали всі вони. — Шваби мають гармати! Рятуйся хто може!  Тікаймо! Тікаймо!  Вибух третього патрона заглушив їх крик. Під ослоною сих могучих фейєрверків  цуг видобувся з честю з небезпечної позиції, без ніякої страти, ще й завдавши побою  неприятелеві. А Віцко за сей концепт одержав срібний хрест хоробрості і по вислузі  місце доглядача в краєвім шпиталі.  — А я за паном капітаном шукаю вже цілу годину, — мовив Віцко.  — За мною?  — А так. Був у помешканні пана капітана. Вельможна пані сказала мені, що пан  капітан, певно, є в офіцерськім касині. Пішов там, мені сказали: був учора, а тепер  нема. Може, є в полковій канцелярії на Жовківськім. Пішов на Жовківське, мені  сказали, що тепер має урльоп і не приходить, але, може...  Капітан, здивований, перебив йому се займаюче оповідання.  — Але чого ж тобі так нагло запотребилося від мене, що так за мною пошукуєш?  — Та мені самому, прошу пана капітана, нічого не треба, — відповів добродушно  Віцко. — Але там у нас у шпиталі... знають пан капітан... учора привезли одного  старого чоловіка... Пан капітан його знають, правда?  — Якого старого чоловіка?  — Він мовив, що пан капітан його знає. Впав учора і потовкся на тротуарі. Се би ще  нічого не значило, нічого собі не зламав. Але показалося, що він уже два дні нічого не  їв, з сил вибився. В шпиталі запав у гарячку. Цілу ніч усе пана капітана кликав.  — Мене?  — А так. Се звернуло мою увагу. Все — Ангарович і Ангарович! Я ночував при нім.  Кілька разів питав його:  Чого, батьку, хочете від Ангаровича?  Та, звісно, він у гарячці  нічого не розуміє. Аж нині рано троха прийшов до себе. Кличе мене і просить на  милого бога, щоб я відшукав пана капітана Ангаровича і просив доконче прийти до  нього, і то якнайскорше. А що я пана капітана знаю і, власне, мав іти до міста за  іншими справунками, то й обіцяв йому се зробити.  — Але що ж то за старий чоловік, що мене потребує? Як називається?  — Вчора не можна було від нього нічого дізнатися, такий був ослаблений. Навіть  їсти не міг, і ми мусили годувати його, як дитину. Аж нині рано сказав, що називається  Михайло Гуртер.  Наглий удар грому ось тут обік нього не був би так перелякав капітана, як  виголошення сеї назви серед таких обставин. Що се знов за загадка якась? Гуртер,  стотисячний багач, властитель кількох фабрик — два дні нічого не їв! Він має бути сей  бідний старчик, що вчора впав на тротуарі перед його очима і для котрого він з  милосердя дав гульдена? Вихор думок, побоювань і підозрінь, що вже потроху був  успокоївся, наново загудів і завертівся в його голові. Одним рухом руки попрощавши  услужного Віцка, капітан кинувся підбігцем на Бернардинську площу, скочив до  першої стоячої там дорожки і велів везти себе до крайового шпиталю.  Гуртер сидів на ліжку з подушкою, підложеною за плечима, і при помочі сестри  милосердя їв росіл, коли капітан ввійшов до номера. Се була могуча, костиста, але  дуже вихудла фігура в грубій шпитальній сорочці і плетенім із заполочі кафтанику,  надітім поверх неї. Його лице, пофалдоване зморшками, немов висушене яблуко, мало  колір старого пергамену і було обведене довгою, розчіхраною сивою бородою. Був  подібний до костьольного діда, і капітанові здавалося навіть, що почув від нього  легенький запах церковного кадила.  Побачивши капітана, Гуртер увесь затрясся і випустив ложку, що її власне ніс до  рота.  — Ах!.. Синку! Капітане!.. Таки ти прийшов! — пробубонів тремтячим, перериваним  і якимсь розбитим голосом. — Я ж просив пана бога... перед смертю... ох!.. бо вже  недовго, синку, о, недовго! Але сідай! Сідай ось тут, коло мене, близько! Маєш крісло?  О так! Подай мені руку!  Капітан мовчки взяв крісло і сів у головах коло Гуртерового ліжка. Його серце  стискало щось, мов залізними кліщами. Подав Гуртерові руку, котру дідусь притулив до  своїх уст і обілляв слізьми. Капітан силкувався не допустити до сього; сльози старого  чоловіка пекли його, як краплі розпаленого олова.  — Що робите, татку? Дайте спокій!.. — скрикнув, відриваючи свою руку від уст  старого.  — Ні, ні! Не протився! Дай руку, дай... — шептав Гуртер. — Я, старий дурень...  старий дурень... — Хлипання переривало йому бесіду, — винен тобі... сю сатисфа... ох,  ох!., факцію!.. Бог мене карає... і справедливо... за мої гордощі... за мої прокляті  гордощі... і засліплення!..  Капітан з жалем і співчуттям слухав тих слів, хоч їх порядок, їх причиновий зв'язок  був йому незрозумілий. Та проте не перебивав Гуртерові, що, кінчачи при помочі  милосердної сестри своє снідання, постогнуючи і від часу до часу заходячися кашлем,  так говорив дальше:  — Дурний я був, синку! Гордощі засліпили мене... ох! Знаєш, кого бог схоче  погубити... кахи-кахи-кахи!.. Не можу!.. Не потягну вже довго, а так багато мав би тобі  розповісти! Знаєш, чую, що серце в мні замерзло. Не вмерло, живе ще, але замерзло.  Хотіло би розтаяти, інколи стрепенеться, але само не може... Дурень, дурень!.. Я сам  заморозив його, а тепер від сього вмираю!  ...Перервав своє балакання. Сестра заставила його з'їсти решту росолу, що й так  уже був геть вистив. Капітан сидів без думки і тільки механічно глипав очима на те, що  діялося коло нього. Тим часом сестра, нагодувавши Гуртера, поклала подушку на її  звичайне місце, а потім помогла старому лягти, накрила його коцом і відійшла, не  мовлячи ані слова і тільки злегка кивнувши капітанові головою на прощання.  — Так ось... що то я мав тобі сказати, — знов заговорив Гуртер, підводячи на  капітана свої очі без блиску, запавші глибоко і майже прислонені стрепіхатими  бровами. — Спасибі тобі, тисячний спасибі за те, що навідався! Подай мені руку... не  бійся... хочу тілько приложити її ось тут, до серця... Знаю, знаю, ти добрий, щирий  чоловік! Я дізнався про се, та аж по часі. Давніше, коли я був маючий, коли я був  сліпий, коли я морозив своє серце і огортав сталевим панцирем, — тоді не хотів я навіть  чути ані знати про тебе. Я ненавидів тебе з глибини душі. Я погорджував тобою. Я  прокляв Анельцю, що вийшла за тебе замуж. Ох! Бог мене покарав. Спустив на мене  два удари, синку, один тяжчий від другого. Відібрав мені маєток і відчинив мені очі!..  Хлипання без сліз, що потрясло цілим його тілом, не дало йому далі говорити. По  тім надійшов довгий пароксизм кашлю, так що аж сестра милосердя прибігла, щоби  переконатися, чи пацієнтові не грозить яка поважна небезпека. А коли кашель минув,  у комнаті запанувала тиша і стояла кілька мінут, поки дідусь відхлипався і видихався  настільки, що міг говорити дальше.  — Перед чотирма роками я стратив усе, що тілько мав, — говорив далі Гуртер.  — Перед чотирма роками! — скрикнув капітан, не можучи опанувати свойого  зворушення, і кинувся на кріслі, мов опечений.  — Так, синку, перед чотирма, — потвердив Гуртер, не розуміючи того зворушення.  — Довга се історія... Підвели мене, ошукали — нехай їм сього бог не забуде! Я лишився  без кусника хліба. Зробили мене костьольним дідом... Ой, важкий се хліб, та що ж, я  мусив. Тоді я згадав про вас, про Анелю, про тебе... Я довідався, що ти в Боснії... Я  написав до Анелі, вияснив їй своє положення, благаючи її помочі. Не відписала... По  році я написав другий раз. Не відписала нічого... Я занедужав... Утратив місце...  Старий, ні до якої роботи не спосібний... кому хочеться держати дармоїда! Прийшлося  жебрати, простягати руку по кусник хліба. Тоді я подумав, що все ж таки... Боже мій!  Адже ж вона моя сестріниця! Адже ж я виховав, вивінував її! Адже чень не викине мене  за двері. Про Анелю я так думав... і вибрався до вас. З Кракова... піхотою... по жебранім  хлібі.. в голоді і холоді... Ох, синку! Чую, що справедливо пан біг карає мене за мої  гріхи. Але ж і кара його тяжка-тяженька!  Капітан сидів при сих словах, мов на тортурі. Кожде речення, мов гвіздь, вбивалося  йому в тіло. Кождий зойк старого, мов тріба, викручував йому сустав. Кождий напад  кашлю палив його, як смолоскип. Він силкувався не глядіти на Гуртера, щоби не  зрадитися перед ним з тим, які страшні муки завдають йому його слова. А старий,  викашлявшися, тяг дальше свою річ:  — Не відписала мені! Забула про мене і не хотіла пригадати собі. Може, се й  справедливо. Може, так мені й належалося за те, що я вперед забув був про вас. Та все  ж таки повинна б була... Ох, синку, не дай боже ані тобі, ані їй коштувати того, що  через ті чотири роки було моєю щоденною стравою!  Обтер важкі сльози, що покотилися йому з очей і заблудили в глибоких зморшках  лиця.  — Але ти, ти мене не відіпхнеш, правда? Даси мені пристановок на решту моїх днів?  — обернувся Гуртер тремтячим голосом до капітана.  — Але ж, батечку! — скрикнув сей, обнімаючи обі його висохлі руки своїми  долонями. — Чи ж могли ви хоч на хвилю сумніватися про се? Тілько видужайте  настілько, щоб могли відси рушитися.  — О, видужаю, видужаю! — сквапно мовив Гуртер. — Чую, що бог тебе посилає до  мене. Сама твоя присутність додає мені сили і здоров'я. Спасибі тобі, синку! Стокротне  спасибі!  А потім, меланхолійно киваючи головою, додав:  — Але її боюся... Анельці боюся. Пильнуй її, синку! Добра була дівчина, розумна,  енергічна. Та я, проклятий, я, нещасливий, затроїв її душу! Я вщепив у неї ту пиху, ту  погорду супроти нижчих, нужденних, упосліджених... Той страх перед недостатком і  вбожеством... Ту погорду для бідноти... І боюся, синку, щоби та хопта не приглушила в  її душі благодатних зерен. Адже ж не відписала мені ані раз, коли я їй признався, що я  бідний і пропадаю в нужді. Не потішила мене, не простягла мені руки з підпорою. Се,  синку, злий знак, дуже злий! Сим оружжям, яке я їй ввіткнув у руку, побила мене  самого. Пильнуй її, бо се дуже небезпечне оружжя!  Капітан, блідий і холодний, як труп, глядів на Гуртера мертвецькими очима, а потім  встав і почав сквапливо прощатися зі старим. Чув, що довша його присутність на сьому  місці, довше слухання Гуртерових слів доведе його до стеклості, до божевілля. Обнятий  тривогою, яку почувають люди перед апоплектичним ударом, він хапався вийти геть  відси, на свіже повітря.  — Йдеш уже, синку? — жалібно мовив Гуртер. — Ну, йди, йди! Знаю, маєш заняття,  маєш обов'язки. Але навідайся до мене, коли тілько будеш мати час! А потім, коли  видужаю, заклинаю тебе на всі святощі, синку, візьми мене  до себе! Дай мені куточок у своїм домі і кусник хліба! Недовго вже буду тобі  заважати. Тілько не дай мені згинути з голоду під плотом!  XI   Значить, брехала! І в тій точці брехала! — вертіло щось у мізку в капітана. —  Обточила мене з усіх боків тенетами брехні. Боже, як майстерно грала свою роль!  Видалася мені чистою, святою, невинною. Я був би голову свою дав за те, що ніяка лиха  думка ніколи не доторкнулася її душі. А вона тим часом... Показала мені фальшиві  рахунки, знаючи, що в зворушенні першої радості не буду в силі переглянути їх  докладно. Показала мені фальшовані дідові листи, повні вдячності і ситої любові, а на  дійсні листи голодного, нуждою побитого старця навіть не зволила відповісти. Що се за  вдача? Що за серце? Чи чортиця, чи тілько комедіантка?   А потім пригадав собі Гуртерові слова про затроєння Анелиної душі пихою і  погордою супроти бідних і почав міркувати холодно.   Адже ж правда! Вихована в достатку і розкошах, в тісних середньовікових  поглядах, здалека від дійсного життя і його боротьби, здалека від терплячих і  упосліджених людей, відки ж могла навчитися співчуття до них? Не привикла до ніякої  пожиточної праці, в часі своєї молодості на те тілько була приготовувана, щоби бути  куклою, ідеалом, надземною істотою, божеством і забавкою мужчини, але не людиною,  не горожанкою. Їй дали виховання релігійне, то значить, її вивчили катехізму, молитов,  релігійних практик, але цілим вихованням, цілим життям, укладом, домашньою і  шкільною традицією на-завсігди попсовано її етичні основи. А потім сталося те, що  мусило статися!   Вийшовши зі шпиталю, капітан звернув у тісну та круту не то вуличку, не то  польову доріжку, що вела на Пекарську вулицю, щоби найближчою дорогою дістатися  додому. Тремтів при самій думці, що швидко зустрінеться з жінкою, буде мусив  говорити з нею, почує її нові викрутаси, нові брехні з новими доказами і буде мусив  крок за кроком розпанахувати ту нужденну павутину. Почував безмірне обридження до  неї як до жінки спідленої, не гідної його назви. Як же ж глибоко впала в його очах в  протягу остатніх двадцяти і чотирьох годин! Люцифер, зіпхнутий з вершка небес на дно  пекла, не падав глибше. І се була Анеля, мати його дітей! І се була та жінка, що носила  його ім'я і без вагання втоптувала його в болото! Так ось як виглядала та його честь,  для котрої віддав у жертву життя свого найвірнішого друга!  Вулиця була пуста. Щоби втекти від думок, що, мов пажерливі миші, гризли його  нутро, капітан силкувався придивлятися найзвичайнішим речам довкола. Старанно  читав написи на вивісках, виблідлі та сполоскані дощами. Числив стовпи і щаблі в  штахетах. Довго вдивлявся в лице гіпсової статуетки мадонни перед інтернатом  змартвихвстанців, силкуючися в рисах сього гіпсового лиця віднайти щось схожого з  рисами Анелі.  А потім нараз без ніякої видимої причини прискорив ходу, почав поспішати, мало  що не бігти до своєї квартири, немовби там лютився пожар і грозив комусь смертю або  немовби загалом над кимсь там зависла якась страшна катастрофа, а він своїм вчасним  приходом міг її відвернути. І тільки тепер, в тій хвилі шаленої тривоги, безглуздого  несупокою, прискореного биття серця, що змагалося по мірі його наближення до добре  йому знайомої зеленої камениці, він почув, що, незважаючи на всі страждання,  незважаючи на незатертий сором, яким окрила його ім'я, він усе-таки любить її,  любить сю гарну, веселу, енергічну жінку, ті глибокі, чаруючі очі, рожеві уста,  блискуче, розкішне волосся, той гнучкий стан, той голос, ті рухи... Що зробить тепер,  як розмотає той проклятий клубок, що його обпутав, про се не думав. Почував  близькість катастрофи, глухий гук надпливаючої тучі з клекотячими громами, але не  знав, не силкувався вгадати, в кого вдарить перший перун.  Наближаючися до камениці, де була його домівка, капітан побачив, як до тої самої  камениці з супротилежного боку, від Панської вулиці, наближалася досить незвичайна  група, зложена з п'ятьох молодих дівчат, повбираних у сукні крикливих і  негармонійних кольорів, у капелюхах з пір'ям, гіллячками штучних квіток і  величезними кокардами. Рухи і постаті тих дівчат від першого разу свідчили про  ремесло, яким вони займаються. Ідучи, вони кидали визиваючі позирки на мужчин,  сміялися голосно і загалом старалися звертати на себе увагу всіх прохожих. Їх  проводжав один-одинокий мужчина, чоловічок середніх літ, підсадкуватий, з лицем  безсумнівно семітського типу, одягнений у звичайну цивільну, досить уже пришастану  та нехарну одежу.  Ідучи тротуаром, дівчата бігали очима по каменицях, а вкінці, зупинившися  напроти тої, де жив капітан, згідно показали пальцями:  — Тут! Тут! В отсій зеленій камениці.  Чоловік з лицем семітського типу, не мовлячи нічого, кинувся напівперек вулиці до  брами камениці, а за ним пішли також дівчата, хихикаючи і високо, з очевидним  кокетством піднімаючи спідниці. Капітан зупинився в брамі і з зачудуванням поглядав  на се незвичайне товариство. Чоловік, що йшов наперед, увійшов до сіней і тільки тут,  побачивши капітана, зупинився і по хвилевім ваганні, доторкаючися правою рукою до  шапки, підійшов до нього.  — Перепрошаю пана капітана, — промовив з тою підсолодженою покірністю, що  властива кельнерам і поліційним ревізорам, — чи пан капітан живе тут, у тій камениці?  — Так є.  — А не міг би мені пан капітан сказати, чи не живе тут яка пані капітанова?  — Пані капітанова? Яка капітанова?  — Якась вдова по капітані.  — Оскілько знаю, ніяка капітанова вдова тут не живе.  — А що, не мовив я вам? — обернувся чоловічок з видом тріумфатора до панночок,  що стояли перед брамою камениці, не входячи до сіней. — Адже ж я переглянув усю  мельдункову книгу в поліції! Ніяка капітанова вдова тут не живе і не жила ніколи.  — Тоді жила! — резолютно відрізала одна панночка і, підкинувши вгору голову та  зробивши визиваючу гримасу, зирнула на капітана.  — Я б її зараз пізнала! — мовила друга.  — І я також! І я також! — хором обізвалися інші.  — Але о що ж тут ходить? — запитав капітан.  — Та то, прошу пана капітана, є таке діло, — відповів чоловічок з лицем семітського  типу, шкрябаючи себе по голові. — Я є ревізор від поліції, Гірш, а ті панночки — то є  такі панночки, знають пан капітан...  І він моргнув значущо.  — Ні не знаю, пане Гірш, — відповів капітан.  — То є такі панночки, що їм притрафилося нещастя... знають пан капітан, вони  тепер вернули просто з далекого краю. А знають пан капітан, відки? Дві з Александрії,  з тої, що в Єгипті, а три з Константинополя. І знають пан капітан, як вони там  дісталися? Оповідають, що якась пані капітанова, вдова по капітані зі Львова, молода,  гарно вбрана — назви не тямлять — приїхала до Стрия чи до якого там іншого місточка  і шукала служниці до Львова, вродливої, зручної дівчини, по змозі сироти, обіцюючи їй  добре удержання і добру плату. Ну, знають пан капітан, таких дівчат у Стрию і в  кождім нашім місточку хоч на драбинний віз набирай. Зголосилося їх кільканадцять.  Вона вибрала одну чи дві, що їй найліпше сподобалися, і взяла з собою до Львова. У  Львові заїжджає з такою дівчиною до готелю і говорить їй, що вона сама наразі її не  потребує, але помістить її у своєї приятельки. Тота приятелька держить її кілька день,  не дає їй нічого робити, годує її, — бідна дівчина просить роботи, а та жінка повідає, що  сама її також не потребує, але власне один знайомий із Станіславова просив її, щоби  йому прислала служницю. Дівчина не має грошей на дорогу. Пані дає їй кілька  гульденів на руку і сама їде з нею до Станіславова. Там зустрічає її той знайомий, що  подобає на заможного дідича-вірменина, обіцює дівчині золоті гори і їде з нею дальше  до Коломиї, до Черновець, до Серета. Дівчина дурна, не знає, що з нею робиться і куди  їде, тілько дивується, що воно так довго тягнеться. Дідич втикає їй в руку паспорт, що  має показати на румунській границі, везе її через Румунію до Галаца, садить на  корабель, везе до Константинополя — і продає... знають пан капітан, продає, як шкапу.  Продає до такого закладу... знають пан капітан!.. А котрих там не продасть... в Галацу у  нього був склад, відтам уже віз цілими партіями... Отже, котрих там не продав, то віз до  Смирни, до Александрії або висилав ще дальше, до Бомбея, до Ріо-Жанейро і бог зна ще  куди.  — Але ж се страшенна історія! — скрикнув зачудуваний капітан. — Сьому навіть  вірити не хочеться!  — Ага, ага! — підхопив Гірші, потакуючи, кивав головою. — Не хочеться вірити, а  проте, воно чистісінька правда. Знають пан капітан, ми також спочатку не хотіли  вірити. Вже два роки тому назад писали по газетах, що в Константинополі і по інших  турецьких містах відбуваються зовсім явні торги на дівчата і що якісь агенти звозять  там потаємно велику силу наших галицьких дівчат. Знають пан капітан, як то газетярі  пишуть... може, там в тім і є якесь зерно правди, але коли його газетяр дістане в свої  руки, то зараз таку купу набреше, набаламутить, нароздуває, що сю крихітку правди  навіть її рідний батько не міг би пізнати. А поліція читає се і думає собі: якби се була  правда, то був би хтось покривджений, хтось би упімнувся, ускаржився, ну, то в такім  разі ми могли б узятися слідити сю справу. Але так, знають пан капітан, wo kein Kläger,  da ist auch kein Richter*. Газети собі пишуть, а ми мовчимо. Потім і газети перестали  писати, знайшли собі щось нового до писання, а ми нічого.  В сінях камениці було холодно, провівало. Ревізор Гірш, очевидно, почуваючи собі  за велику честь, що капітан так зацікавився сею справою і слухає його так уважно,  попустив поводи своїй балакливості і, раз у раз жестикулюючи, підморгуючи,  перериваючи та перехапуючи, малював широко цілий хід і стан сеї дивовижної історії.  Дівчата тим часом стояли на тротуарі перед брамою і почали вже нетерпеливитися, не  знаючи, що мають чинити, і дожидаючи, очевидно, що їм скаже ревізор.  — Знаєте що, пане Гірш, — перебив капітан безконечний потік його балакання, —  дуже мене зацікавила отся історія. Пригадую собі, що перед кількома роками тут  справді жила одна вдова по військовім, — не тямлю вже, чи то був капітан, чи  полковник. Може, я буду міг допомогти вам відшукати її.  — А я би за се пану капітанові був дуже, дуже вдячний! — мовив ревізор. — Бо  знають пан капітан чому? Се не проста справа. Се навіть дуже делікатна справа, не те  що проста крадіж або навіть убійство. А як ще тота пані капітанова має яких знайомих  військових або як трафиш не на тоту, що треба, то... знають пан капітан, такий бідний  ревізор від поліції — то дрібна комаха. Роздавити її нетрудно, коли хто має плечі.  — Ну, значить, подвійна причина, щоби братися до діла осторожно. Я тут у  військових кругах досить знайомий і, може, буду міг дати вам деякі інформації, та хотів  би поперед усього знати, як стоїть ся справа. Я б вас запросив до себе, та у мене там  жінка, дитина недужа...  — О, ні, ні! — поспішно скрикнув ревізор. — Зовсім не хочу робити панству ніякого  клопоту.  — Може би, ліпше було зробити ось як? Відішліть ви сих панночок... де вони  живуть?  — В готелі, у Геккера.  — Значить, нехай ідуть до готелю. А коли винайдемо сю злочинницю, тоді  покличете їх, щоби станули їй до очей. Добре?  — Думаю, що так буде найліпше! — мовив ревізор, рад, що раптом здобув союзника  в такій знатній фігурі, як капітан, і при тім дивуючися, що сей незнайомий йому  капітан так якось гаряче бере собі до серця сю справу і ні відси ні відти накидається  йому зі своєю підмогою. І, обертаючися до дівчат, мовив зовсім відмінним, острим і  розказуючим тоном:  — Прошу йти до готелю і ждати на мене. Я там швидко надійду.  Дівчата пішли, розмовляючи голосно між собою, сміючися і частенько озираючися  поза себе.  — А ми, — мовив капітан по їх відході до ревізора, — може би вступили де-небудь  тут близько до реставрації? Ви вже по обіді?  — О, ні! Де там при нашій службі думати так швидко про обід!  — Добре. Я також троха приголоднів. З'їмо разом обід і побалакаємо.  Ревізор чимраз більше почав набирати підозріння, та не давав нічого пізнати по  собі, тим більше, що, крім сподіваних інформацій, йому всміхалася надія на добрий обід  в товаристві капітана. Вступили до Варшавського готелю. Капітан зажадав окремої  комнати, замовив обід і бутельку вина і, сідаючи при столі обік Гірша, що, трохи  заклопотаний, сидів тільки на половині крісла, промовив якнайсвобіднішим тоном:  — А, я забув вам представитися, пане Гірш! Я капітан Ангарович. Перед кількома  днями я вернув з Боснії. Здається, що ви з якимсь підозрінням поглядали на мене, коли  я обіцяв вам свою підмогу при відшуканні тої злочинниці...  — Але ж, пане капітане! — скрикнув Гірш мов ужалений, схапуючися з крісла. —  Відки ж би я міг...  — Сидіть, сидіть! — мовив капітан, беручи його за рам'я і втискаючи на крісло. —  Не маєте чого так дуже відпиратися. Адже ж се ваше ремесло — підозрівати,  догадуватися різних таємних зв'язків. Не думаю брати вам за зле вашого підозріння,  зовсім ні. Але поперед усього їжмо! — додав, коли кельнер приніс росіл і поналивав  тарелі.  На кілька мінут перервалася розмова. Чути було тільки брязкання ложок о тарілки  і хлюпання плину. Ревізор їв завзято, добросовісно, бажаючи замаскувати своє  внутрішнє заклопотання в тім незвичайнім положенні.  — Я вам усе витолкую, — мовив капітан, випорожнивши свою тарілку. — Є тут  справді деякий зв'язок, є щось таке, що мене спонукає доложити всіх сил, щоби  відшукати сю женщину. Але докінчіть же насамперед своє оповідання!  На лихо, ревізор був уже тепер далеко не такий говіркий, як уперед.  — Моє оповідання? — запитав з видом здивовання. — Що я пану капітанові маю  більше оповідати?  — Ну, про ту... женщину. Як вона називається?  — Е, якби-то ми се знали! — скрикнув ревізор. — Уже би вона була в наших руках.  Ті дурні кози або зовсім не питали, як вона називається, — капітанова та й капітанова!  — або хоч котра й знала, то забула.  — А відки ж знають, де вона жила?  — Декотрі — власне, ті, що приходили сюди зо мною — пригадали собі, що по  приїзді до Львова капітанова водила їх на хвилю до свого помешкання на Пекарській.  Тілько й усього знали, навіть нумеру дому не тямили, аж треба було водити їх на місце,  щоби пізнали каменицю.  — Ну, а були у тої капітанової діти?  — Здається, що ні. Бодай ні одна з них нічого про них не згадувала.  Капітан віддихнув трохи легше.  — Ну, і багато ж дівчат звербувала вона таким способом?  — А хто ж се може знати? Бувала по всіх місточках, а де не була сама, там була її  товаришка. Досі вернуло їх із Турції сімнадцять, але говорять, що там їх лишилося  далеко більше. Котру купив багатий турок і запер у себе у гаремі, ся пропала навіки. А і  з таких домів... знають пан капітан... дуже тяжко їм видобутися. Ті, що вернули, мусили  переборювати величезні трудності. Аж наша амбасада мусила вмішатися в те, щоби  тим нещасним жертвам уможливити поворот до рідного краю.  — Але ж се страшенне! — промовив капітан немов сам до себе. — Вирвані з-посеред  рідні, з круга знайомих, з рідного краю, кинені в бездонне болото зіпсуття, засуджені  на вічну неволю, на забуття, на передчасну смерть або сто разів гіршу від неї нужду на  чужині!.. Адже ж від самої думки про таке положення можна одуріти. І та бестія, не  жінка, брала за се гроші!  — Амбасада розслідила сю справу, наскілько могла, — говорив далі Гірш. — Турки  платили за гарні, молоді і невинні дівчата навіть по сто і по двісті дукатів. За інші  менше, як до згоди.  — Ну, але того, хто їх продавав, того агента...  — О, сього вже маємо! — гордо перебив ревізор. — О, се хитрий лис!  — Певно, жид?  — Ну, розуміється! — якось нерадо процідив Гірш. — Такий інтерес тілько жидом  може стояти. Я певнісінький, що без нього ані ота капітанова, ані її товаришка не була  би й подумала про сей гешефт, що він їх наклонив до нього і платив їм тілько малу  частину того, що сам заробляв. Се вже розуміється само собою. Ну, та тепер йому  урветься. Перед кількома днями на наше телеграфічне жадання його арештовано в  Будапешті. Від будапештенської поліції є донесення, що при нім знайдено багато  паперів, рахунків, квитів і цілий довгий спис його помічників і помічниць. То, пане,  буде для нас робота! То будуть лови по цілім краю!  Капітан аж стрепенувся з обридження, побачивши на лиці сього чоловіка проблиск  якоїсь звірячої радості, радості вовка, що бачить стовплене в огорожі стадо овець і  знає, що може рвати, і душити, і гризти їх, і ні одна з них не здужає ані втекти, ані  супротивлятися йому.  — Розумію вашу радість, пане Гірш, — промовив по хвилі, — та проте мені здається,  що було би більше чого радуватися, якби ви, панове, перед тим були троха чуткіші і не  дали собі з-перед носа вивезти і потопити в безвістях стілько невинних жертв.  — Чи то моє діло? — цілком розсудливо запитав Гірш, беручися до принесеної  печені. — Пане капітане, чи то я тут маю щось до розказу? Ми, ревізори, комісари, є як  ті пси: покажуть нам звіра, спустять з припону — наш обов'язок зловити його. А решта  не до нас належить, а до тих, що кермують ловами. У нас і без того багато роботи — ой,  так багато роботи, стілько біганини, що чоловік ледво дихає. От і вчора вечір! Чи  увірять, пан капітан, що тут, у самім Львові, в середині міста, через кілька літ діялося  щось дуже подібне до тих історій з торговлею дівчатами? І ніхто не знав про се!  — А се що таке? — запитав капітан.  — Жила тут коло домініканів така собі пані Юлія Шаблінська, називала себе  вдовою, а властиво була так собі, розвідка. Ще молода жінка, порядна, завсігди з  шиком одягнена, образована, бувала в товариствах. Від кількох літ за урядовою  концесією удержувала приватний пансіон для дівчат, що покінчили виділову школу.  Мала їх приготовувати до матури чи до якихсь там екзаменів. І подумайте собі, пане,  перед кількома днями довідується поліція, що сей пансіон є, властиво, дім  найстрашнішого зопсуття. Там допускали тілько аристократію, багачів, вищих офіцерів,  але що там діялося, в тім замкненім товаристві, се переходить усяку людську фантазію.  Кожде слово сього оповідання було неначе ніж, застромлений у серце капітана і  обернений у кровавій рані. Облитий холодним потом, ледве дихаючи, мов на тортурах,  він ледве міг удержатися на кріслі і блідими устами ледве видушив:  — Ну?  — Я тілько так, для приміру говорю! — лепотів дальше Гірш, упоравши печеню,  принесену для обох, і попиваючи вино, котре, очевидно, чимраз більше розв'язувало  йому язика. — Адже ж годі навіть подумати, щоби ні один із панів, належних до нашої  вищої власті, не знав про се. Самі там ходили! По місті голосно вишіптують назви дуже  грубих риб, що були там постійними гістьми. А проте все було тихо. Аж коли кілька  дівчат із сього пансіону небезпечно розхорувалося, а кілька померло в шпиталі, коли з  різних боків почали роздаватися різкі голоси обурення, поліція мусила рушитися.  Вчора арештували ми сю паню і цілий її пансіон. Пане, кілько там зразу було крику, і  обурення, і омлівання, і комедії! Ай-ай! А всіляких паперів, квитів, листів скілько  забрано! Там-то буде можна повичитувати гарні історії! Ба, але сього не пустять на  світ. Вже там є такі, що подбають о те, щоби тілько те вийшло на денне світло, що їм  буде догідне.  — Боже, боже! — шептав капітан, почуваючи, що щось страшенне стискає його  горло, здавлює груди. Гірш приняв се за заохоту до дальшого балакання і, випивши  півбутельки вина, торочив дальше, тепер уже зовсім свобідним, інколи просто  докторальним тоном.  — А нащо я се говорю, пане капітане? На те, щоби вам вияснити політику. Бо се не  політика — коли дерево цвіте, взяти і позбивати цвіт або потім позбивати зелені  зав'язочки плодів. Але вичекати, аж грушечки достигнуть, а потім потрясти деревину і  бачити, як усі вони спадають уже готові, гарні, соковиті, — отсе радість! Отсе заслуга!  А у нас, прошу пана капітана, інакше навіть не можна. Адже злочинець, доки не  сповнить злочину, не є й злочинцем. Що ж би то мені було за те, якби я зловив того  агента, напримір, в хвилі, коли він їхав з дівчиною зі Станіславова до Черновець?  — Урятували б дівчину! — мовив капітан.  — Е, дівчину! Що дівчина! Дівчині одна дорога! — цинічно сміючися, відрізав Гірш.  — Я б її сьогодні відібрав від одного агента, а вона би завтра і без нього пустилася на  пси. І се ще питання, чи я б урятував її від нього. Він би мені сказав, що наняв її до  служби, дівчина потвердила б, і який же я маю спосіб доказати йому, що се неправда?  Ще би мене самого оскаржив, а досить двох-трьох таких припадків, і бідний ревізор  буде позбавлений кусника хліба. Тепер — се вже інша справа! Тепер ми маємо в руках  сліди, свідоцтва, зізнання, листи, тепер ідемо напевняка, знаємо, чого шукати і кого  тягти. Тепер я можу піти і зробити, напримір, у пана капітана домову ревізію і пан не  сміє мені сього заборонити.  Капітан схопився, немов опарений окропом.  — У мене? Чи ви сказилися? У мене?  — Ха, ха, ха, ха! — реготався Гірш напівп'яним, напівзлорадним реготом. — Як пан  перелякалися! Ха, ха, ха! Не бійтеся, паночку, я тілько на жарт так сказав, на той  приклад, zum Beispiel*.  Капітан помаленьку, смакуючи краплину за краплиною, пив вино зі своєї чарки,  щоби показатися супокійним і замаскувати смертельну блідність, що — чув се виразно  — розливалася по всім його лиці. Гірш своїми малими блискучими оченятами  вдивлявся в нього, і напівп'яно-добродушний, а напівхитрий усміх грав на його лиці,  розширюючи його грубі м'ясисті губи і виказуючи за ними білі крепкі зуби, немов  готові рвати і шарпати живе м'ясо.  — То пан капітан цілих п'ять літ служили в Боснії? — запитав він нараз. — Так є.  — Пригадую собі троха пана капітана ще з давніших часів, ще яко поручника. Я був  тоді кельнером у кав'ярні на Вірменській вулиці, знають пан капітан?  — Якось собі не пригадую, — відповів капітан, подаючи вид, немовто він дуже  пильно шукає в своїй пам'яті тої кав'ярні і того кельнера.  — О, так! Пан Ангарович! Пам'ятаю дуже добре! Всі офіцери говорили про пана...  про панову жінку, що так молода, гарна, що так пана любить...  — Пане Гірш! — скрикнув уражений капітан. — Прошу вас, сховайте ті спомини для  себе!  — Ах, який же бо пан капітан! — підхопив Гірш, не виходячи зі свойого щасливого  настрою. — Адже ж я не сказав нічого злого. Крий мене господи! Я тілько дивуюся, як  пан капітан міг так довгий час видержати в Боснії без жінки.  — Ну, що ж, служба, обов'язок, — знехотя буркнув капітан.  — О так, знаю, що пан капітан завсігди пильнує свойого обов'язку. Але за таку  жертву повинні би пану капітанові дати золотий хрест заслуги. Га, га, га! Се не кождий  потрафить! Лишити молоду жінку через п'ять літ солом'яною вдовою...  Се остатнє слово, висказане без ніякого глибшого наміру, раптом мигнуло в  Гіршевій голові, як електрична іскра, і освітило такі ряди вражінь, показало такі  зв'язки між фактами, які він уперед, щоправда, неясно підозрівав, та котрі тепер його  поліційиий ум побачив ясно, як на долоні. Він мовчав кілька хвилин, комбінуючи в душі  все, що досі чув і бачив. Чим довше думав, тим більшою радістю прояснювалося його  лице. Кидався на кріслі, робив наглі а прудкі рухи, немов нараз уся шкіра почала його  свербіти, і ціла його фігура виявляла таку радісну переміну, що капітан придивлявся  йому з зачудуванням і обридженням.  — А вам що такого, пане Гірш? — запитав нарешті.  — Ах, нічого! Се тілько так. Се у мене часом так буває, — радісно відповів Гірш, а  рівночасно, моргаючи з комічно-таємним видом, давав до пізнання, що ховає в душі  якийсь секрет і мусить робити над собою найбільші зусилля, щоби з ним не зрадитися.  Та нараз, прихилюючи своє лице, в тій хвилі подібне до лиця грецького сатира, близько  до капітанового обличчя і довірливо моргаючи очима, він запитав майже шепотом:  — А прошу пана капітана, чи пан капітан справді живе там, у тій камениці на  Пекарській?  — Ну, так, — мовив капітан, мимоволі відхиляючи голову.  — А на котрім поверсі?  — На першім.  — І пані капітанова також там жила тоді, як пана капітана не було?  — Там.  — І дитина у пана капітана справді хора?  — Не знаю. Коли я виходив з дому, була справді троха нездорова. Та може, вже їй  ліпше.  Якесь неприємне почуття обридження перед собою самим, пройшло по капітановій  душі, коли виголошував сю брехню. Та він почував, що відразу не може випутатися і що  сей проклятий напівп'яний жид з покірного і заклопотаного жидка починає переходити  в роль небезпечного противника, перед котрим треба матися на осторозі.  Гірш усміхався напівдобродушно, напівзлобно тим властивим жидівським усміхом,  що так уміє допекти до дна душі, гірше, ніж найрізкіша зневага.  — О, певно, вже виздоровіла. Зовсім виздоровіла і пішла до школи. Ге, ге, ге!  Капітан аж зубами заскреготав і щосили стиснув у долонях поруччя крісла, насилу  вдержуючи себе самого, щоби не кинутися на сього огидника і не розчерепити йому  голови.  — Пане Гірш! — гаркнув якось, задихавшися від здавлюваної злості.  — Нічого, нічого!.. — успокоював його Гірш. — Адже ж я нічого злого... Адже ж я  розумію! О, все, все розумію.  — Що таке розумієте?  — Се вже моє діло. Ну, але пан капітан обіцяли мені щось сказати і не сказали.  — Що таке?  — Як то що таке? Пан капітан мали мені сказати, для чого так інтересуються тою  брудною справою... тою торговлею дівчатами?  Капітанові похололо коло серця. Чув, що Гірш помаленьку, та певною рукою вбиває  йому ніж у груди. В його голові мішалося.  — Ах, се би довго оповідати...  — Пощо довго? Пощо довго? — по-свойому всміхаючися, цідив Гірш, не перестаючи  ані на хвилю скоса позирати на капітана. — Знають пан капітан, я се пану капітанові  коротко скажу.  І Гірш положив руку на капітанових плечах, а в протягу дальшої бесіди почав  навіть протекціонально клепати його по плечі. На горе, зміст того балакання був такий,  що капітан уже не міг встати, вхопити крісло або виломити ногу від стола і одним  замахом зробити кінець Гіршевим усміхам, балаканням і всім його планам.  — Я знаю, пан капітан є добрий чоловік, службовий чоловік, гоноровий чоловік.  Одним словом — благородний чоловік. Пан капітан для мене був дуже людяний і  чемний, не погордував моїм товариством. Я для того пану капітанові хочу щось  сказати.  І, нахиляючися зовсім аж до капітанового вуха, мовив:  — Нехай пан капітан зараз ідуть додому! Нехай пан капітан добре перешукають усі  шухлядки, шафки, коробки і комодки пані капітанової. І нехай пан капітан  повибирають усі папери, листи, білети візитові — але то все чисто! Хіба метрики і  урядові свідоцтва нехай лишаться. А тамте все нехай пан капітан завинуть у стару  газету, занесуть до кухні і кинуть у огонь. Але то зараз!  Капітан сидів мов оголомшений.  — Що се значить? Чого ви хочете? — запитав мов крізь сон.  Гірш не переставав плескати його по плечі.  — Ну, адже ж пан капітан — мудрий чоловік! Що пану довго говорити! Адже ж пан  знають, я є ревізор поліції і вмію трошка думати. А тут прецінь не треба великої  мудрості, щоби зміркувати, що ота вдова капітанова, що займалася вербуванням дівчат,  — се не хто інший, як тілько ваша жінка. А хто знає, чи та пані Шаблінська, що ми її  вчора арештували, не була також і з нею в спілці? Се дуже можливе, а комісари, що  перебирають папери тої пані, мусили се вже й без мене віднайти. Нехай же пан капітан  квапиться! Я йду тепер на поліцію, і коли ще там без мене нічого не викрито, то вже я  постараюся — з чемності для пана капітана се зроблю, бо пан капітан, певно, в тій  цілій поганій історії зовсім не винний, — що ревізія прийде до панства хіба аж десь  надвечір або, може, аж завтра рано. Так значить — кланяюсь панові капітанові!  І, не чекаючи капітанової відповіді, Гірш ухопив капелюх і щодуху вибіг з комнати.  Капітан кільканадцять мінут сидів, як скаменілий, без думок, без вражінь. Відчував  глухо, що тепер усе скінчилося, що нема вже куди далі, що ціль і інтерес життя  знищені, що перед ним роззявлена бездонна, нічим не заповнена порожнеча. Відчував,  що те, про що навіть не осмілився б подумати — величезна, нічим не змита віковічна  ганьба впала на нього і роздавлює його на шматочки своїм тягарем. Дізнавав такого  почуття, немовби був зерном, що в шалених обертасах крутиться в гирлі жорнового  каменя і нараз попадає під той камінь і моментально розприскується на тисячі  частинок, на порошок, на муку, а кожда з тих частинок одну малесеньку хвилину  почуває ще безмірний біль, справлений насильним вирванням її з її природного зв'язку.  Та нараз прокинувся зі свойого остовпіння. Його опанувала безумна тривога. Одно-  однісіньке слово держало в своїх пазурах цілу його істоту, шарпало її, кидало його в  дрож і в гарячку.  — Поліція!  Задзвонив, заплатив і кинувся бігти додому. Мав тільки кількадесят кроків, та  проте йому здавалося, що власне в тих кількох мінутах може там без нього статися  щось нечувано страшне. Може прийти поліція, застати цілі купи обридливих паперів, —  се було тепер для нього верхом усякої страховини. Які будуть наслідки сього факту —  про се не думав. Сама хвиля, коли поліція входитиме до його помешкання, що ще вчора  було для нього земним раєм, сама ціль того приходу видавалась йому тепер пеклом,  мукою, якої не може знести ніяка людська сила. Треба відповідно приготовитися на сю  хвилю! Треба зробити, що буде можна!  І, добуваючи остатніх сил, капітан вбіг по сходах на перший поверх, швидко  отворив двері і ввійшов до передпокою, а не заставши там нікого, так само швидко,  зовсім з таким самим нервовим поспіхом, як в день свойого повороту з Боснії, відчинив  другі двері і ввійшов до салону.  XII  В салоні застав Анелю. Стояла при столику, оперта о нього лівою рукою, з очима,  вліпленими в двері. Обоє зирнули одно по одному, і рівночасно мимовільний окрик  зачудування вирвався з уст обоїх. Не пізнали одно одного. Обом показалося, що від  учорашнього пополудня, від хвилі, коли бачилися востаннє, минули десятки літ, що  отcе стоять насупроти себе не живі люди, а якісь мари, що тільки слабо нагадують  давноминувші, гарні і щасливі часи.  Гляділи одно на одно мовчки, мов закляті. Кожде крутилося в колісці своїх власних  думок і спостережень, кожде мучилося своїм власним стражданням, не почуваючи  потреби ділитися ним з другим.   Чи се та сама Анеля, — думав капітан, — котру я вчора лишив у цвіті здоров'я і  свіжості, живу, енергічну, з блискучими очима? Чи се та сама зламана, зів'яла і немов з  хреста знята жінка, що її бачу перед собою? Лице її постаріло о десять літ, на висках  зарисувалися морщини, волос стратив свій полиск, очі зробилися скляні! Чи чари якісь  учора і позавчора застелювали мої очі і не давали мені бачити тої руїни, чи справді  одна ніч, одна доба могла довершити такої великої переміни? Але що ж могло бути  сьому причиною?    Він зовсім посивів! — з переляком думала Анеля. — Його лице пожовкло, очі  запалися глибоко, повіки червоні. Очевидно, не спав усю ніч. Очевидно, знає все.  Очевидно, все пропало. Ну, для мене нема вже ніякої несподіванки, але він, бідний!  Скілько ж він мусив перетерпіти!   Капітан усе ще стояв неначе вкопаний при дверях салону, не можучи відважитися  підійти ближче до жінки. Вона також не могла рушитися з місця. Вкінці капітан  видобув із кишені квит, одержаний в канцелярії генеральної коменди на своє подання о  відставку, і, розвинувши його, мовчки наблизився до стола і положив його перед  Анелею. Вона уважно зирнула на ту зім'яту чвертку паперу, а потім, усміхнувшися  сумовито, кивнула головою.  Капітан мовчки зняв плащ і кинув його на софу, відперезав шаблю, а потім,  вийшовши до передпокою, вніс відтам свою тяжку подорожню валізу, що її досі не  розпаковував. Поклавши її на помості близько кахлевої печі, прикляк коло неї, знайшов  у кишені ключик і почав звільна відпинати ремені і відмикати замки.  Анеля мовчки, мов зачарована, без руху придивлялася його роботі. Відчинивши  валізу, капітан нараз пригадав собі щось і, не встаючи з помосту, в клячущій поставі і  похилений лицем над валізою, обернув голову і промовив до жінки рівнодушним  голосом:  — А маєш там які папери?  — Які? — запитала Анеля ледве чутно.  — Ану, які-небудь листи від твоїх агентів, квити, рахунки, загалом усе, що могло б  тебе компрометувати.  — Не маю нічого.  — Пригадай собі добре! — мовив капітан, не підносячи голосу. — А як маєш що-  небудь таке, то спали. В кождій хвилі можемо тут мати поліційну ревізію.  — Не маю ніяких таких паперів, — відповіла Анеля так само рівнодушно, немовби  давно була приготована на таку пригоду.  Бачачи, що він починає шукати чогось у своїй валізі і не думає тягти дальше  розмови, вона сіла на кріслі, обернена до нього лицем, і пильно слідила за кождим його  рухом.  Пошукавши кілька мінут у валізі, капітан видобув із неї невеличкий, гарний, в  слонову кість оправлений револьвер, почесний дарунок від товаришів, дарований йому  на від'їзнім із Боснії. На ручці виднівся виритий напис:  Zum Andenken *. Дуло було  майстерно цизельоване, покрите багатим орнаментом в стилі босняцьких людових  виробів. Капітан поклав сю гарну забавку на помості, а потім, пошукавши ще хвилю в  бокових торбинках валізи, видобув із неї пачечку патронів, дібраних до сього  револьвера. Знайшовши те, чого йому було треба, капітан, не кваплячися, поскладав  знов у валізі все в давнім порядку, замкнув її, позапинав ременями і виніс до  передпокою. Вернувши назад, узяв револьвер і патрони, поклав на столі, а потім,  обертаючися до Анелі, з виразом холодної рівнодушності а навіть ненависті промовив:  — А тепер прошу тебе, вийди відсіля!  Анеля, що тільки тепер зрозуміла його постанову, не рушаючися з місця, запитала:  — Що хочеш робити?  — Що се тебе обходить? Іди до дітей!  — А може, мене се також обходить? — відмовила Анеля лагідним, несмілим  голосом.  — Не має що тебе обходити! — понуро відмовив капітан, розкроюючи цинову  оболочку пачки і виймаючи патрони.  — Адже я твоя жінка! — ще несміліше мовила Анеля. — Значить, маю право знати...  — Не маєш права, нікчемнице! — верескнув нараз капітан, кидаючися до неї з  кулаками. — Не маєш ніякого права, ти, відьмо, що підкопала і знищила моє життя,  мою честь, усю будущину моїх дітей! Іди геть відси! Іди геть і не спокушуй мене!  Плюнув і відвернувся від неї. Тремтів увесь. Наглий вибух болю і розпуки розвіяв  увесь його удаваний спокій, розсадив ту ледову шкаралущу, якою хотів обціпити своє  серце, щоби не затремтіло перед сповненням остатнього рішучого вчинку. Впав на  крісло, відвернений від неї плечима, і закрив лице руками. Сльози бризнули з його  очей. Важке ридання затрясло цілим його тілом.  Анеля тим часом тихо, як мара, встала з крісла, взяла револьвер і патрони і на  пальцях вийшла до сусідньої комнати. Капітан усе ще сидів у тій самій поставі, коли  почув наближення дрібних кроків, коли м'які ніжні дитячі рученята з обох боків  ухопили його руки, а прекрасні невинні дитинячі личка, перехиляючися, силкувалися  зазирнути йому в очі. Капітан зірвався з крісла і з виразом найвищої ненависті  обернувся до Анелі, що стояла на своїм давнім місці.  — Жінко! Сатано! Будь сто разів проклята за те, що в остатніх хвилях життя ти не  ощадила мені ще й сього болю! О, ти мудра, хитроумна! Щоб ані один нерв не лишився  не розшарпаний, ані один мускул не перепалений пекельним огнем! Старим майстрам  тортури до тебе б іти на науку. Нехай тобі бог сього ніколи не простить, так, як я тобі  не прощу в остатній годині!  Анеля мовчала, стояла, як кам'яна статуя. Тільки Цеся, чуючи такі страшні слова,  котрих значіння не розуміла, і бачачи батька в такім страшнім розворушенні,  відступила від нього і прибігла до матері і, тулячися до неї, почала голосно плакати.  Михась стояв зачудуваний, усе ще держачи батька за руку.  — Татку! Що ти говориш? Пощо нас лякаєш? — промовив він, заступаючи йому  дорогу і шарпаючи його за руку.  Капітан глянув на сю маленьку людину, і безмірна тоска обгорнула його душу.  Вхопивши Михася в свої обійми, підняв його і, обливаючися слізьми, почав обсипати  поцілуями його голову, лице і шию.  — Діти мої! Бідні мої діти! — простогнав він. — Що то буде з вами! Що... буде... з  вами, коли мене не стане?  — Чи знов хочеш нас покинути? — запитав Михась. В тій хвилі Анеля кинулася до  мужевих ніг. Припавши на коліна і похилившися лицем до землі, обхопила його ноги  раменами і з глибини своєї розпуки скрикнула:  — Антосю!  Голос її роздався мов із якоїсь великої глибини, видався капітанові чимось таким  чужим, таким далеким...  Коли Анеля числила на те, що, розм'ягчивши його душу видом дітей, зможе тим  легше штурмом вдертися в його серце і перебороти його ненависть, то грубо  помилилася. Капітан супроти неї лишився непорушений.  — Іди геть! — мовив коротко. — Не роби комедії. Анеля не вставала.  — Антосю! Заклинаю тебе на любов тих дітей, що їх хочеш осиротити, вислухай  мене! Знаю, що я заслужила на острий засуд і що не мину того засуду. Але ж я не хочу  упевнювати себе. Хочу тілько, щоби ти мене зрозумів. Адже ж ти любив мене, Антосю!  — О так! — гірко промовив капітан. — І, вірячи тій моїй гарячій, сліпій любові, ти  зрадила мене!  — Ні. Кленуся богом, своєю душею, невинними душами отсих дітей! Я була тобі  вірна! Навіть одним помислом я не зрадила тебе!  — Хто тобі повірить! Адже ж ти окружила мене з усіх боків тенетами брехні! Адже  ж ти грала передо мною комедію, удавала радість, криючи пекло на дні свойого  сумління!  Анеля все ще стояла на колінах, бліда, з лицем, піднятим до капітана, держачи  його за ноги. Капітан пустив Михася на землю і трохи лагіднішим голосом промовив:  — Ну, встань і говори, що маєш говорити! Діти, ідіть до свойого покою!  Анеля помалу встала. Діти стояли в нерішучості, вкінці Михась, обертаючися до  батька, мовив:  — А не будеш бити маму?  — Ні, сину! — поважно відповів капітан.  Діти вийшли. Анеля слідила за ними довгим, нам'єтним позирком, повним  безграничної любові і невисказаної туги. Бачилось, що бажала навіки вбити собі в  тямку, затвердити в своїй душі кожду найдрібнішу рисочку, кождий рух, кождий  погляд, кожде слово тих двох маленьких істот. Коли щезли в сусіднім покою, коли двері  зачинилися за ними, аж тоді розсіявся лід, що, бачилось, досі обдавав її, зломалася  сгіла її духу і, заливаючися гіркими слізьми, безвладна і майже знетямлена, вона упала  на крісло.  Капітан сидів на своїм кріслі, холодний, недвижний і понурий, мов чорна хмара, не  почував у своїм серці ані милосердя, ані співчуття для тої жінки, що таким  безпримірним способом зруйнувала щастя своє власне і його, кинула нестерту пляму  на невинні голови сих дітей, ганьбою покрила їх ім'я. На дні його серця, мов гадюка,  заворушилася думка:   Коли б ти була вмерла, заким мала зробити се все! Я був би оплакував тебе як  ідеал жінки і матері! Але тепер навіть умерти тобі запізно .  Анеля перестала плакати, обтерла сльози і обернула очі до мужа. Її лице не являло  вже тепер того ледуватого виразу остовпіння і німого болю, ані тої покірності, що  такою поганою плямою падала на нього перед хвилею. Якийсь дивний огонь починав  помалу розгорятися в її очах і випалювати рум'янці на її так нагло і передчасно зів'ялих  щоках.  — Так ти погорджуєш мною? Проклинаєш мене? — запитала звільна, цідячи слово  за словом.  Капітан тільки глухо застогнав замість відповіді.  — Ти хотів покинути мене і дітей без слова прощання?  — Щоб я був ніколи і не бачив тебе!  — Значить, ти ніколи не любив мене?  Капітан стрепенувся і кинувся на кріслі. Шалена злість знов почала ворушитися в  його серці.  — Нікчемнице! Мовчи! Не згадуй мені про ту любов, котрої ти не гідна, котра нині  сталася для мене джерелом безконечного страждання! — крикнув він.  — Так ти задля страждань одного дня, кількох годин проклинаєш цілі літа щастя,  ціле пасмо жертв, які я принесла для тебе?  — Що значать усі ті жертви супроти сеї страшенної рани, яку ти завдала мені,  відбираючи мені честь, пошану у людей, відбираючи мені охоту до життя, саму  можність людського існування? Адже ж бачиш, що тепер усе для мене скінчене?  Анеля випростувалася і з погордою поглянула на нього.  — Одно тілько бачу, що ти трус! тростина, що хитається з вітром! Се бачу, а більше  нічого. Що для тебе скінчене? Що офіцери не хочуть приймати тебе до касину? Плюнь  на них і не ходи там! Що військова служба буде для тебе неможливою? Плюнь на неї і  виступи. Що побут у Львові буде для тебе занадто прикрий? Плюнь на Львів і осядь  десь на селі в горах!  — Але ганьба! Свідомість ганьби, що тяжить на тобі, на мені, на наших дітях! Ся  страшенна свідомість, котру мушу завсігди носити з собою, мов гадюку, завішену при  грудях! Чи й се нічого?  — О мій любий фарисею! Яке ж то нараз делікатне сумління збудилося в тобі!  Страшенна, нечувана ганьба! А в чім же лежить ся ганьба? В тім, що моя жінка була в  тихій спілці з жінкою, що удержувала підозренний дім, що вербувала дівчата,  призначені для таких самих домів. О страхіття! О встид! А скажи мені лишень, ти,  благородна і незаплямлена душе, кілько разів за своїх кавалерських або  некавалерських часів подавав ти практично помічну руку такому ганебному  промислові, давав більш або менше щедрий заробіток таким жінкам? А ті твої  благородні приятелі, що так люто обурюються на мій ганебний промисл, — чи не для  того се чинять, що самі аж надто часто підлягали його покусам, аж надто багато  грошей видавали на його піднесення? О нікчемні, підлі, брехливі! Адже ж із тих, що  вчора веліли ув'язнити Юлію, що швидко й моє ім'я з чортівською радістю вивісять на  шибениці ганьби і видадуть на наругу цілому світу, — адже ж із них майже кождий  давно знав, що діялося у Юлії, а декотрі були там щоденними гістьми! Ні, я замало  сказала! Декотрі були прямо ініціаторами сього підприємства, заслонювали його своїми  плечима, своєю родовою або урядовою повагою! А тепер, коли годі вже його дальше  заслонювати, — о так! тепер ціле пекло ганьби і публічного осуду нехай паде на голови  тих жінок, що... О, як я погорджую вами! Як я ненавиджу вас, ви, фарисеї, ви, брехуни і  лицеміри! Вчинок навіть найогидніший, найбільша підлота не є для вас нічим. Вас  лякає тільки осуд юрби, привид одвічальності. Добре схована підлота перестає бути  підлотою, утаєний злочин є тілько доказом відваги і зручності!  Замовкла, бо духу їй не стало в грудях. Тряслася, як у лихорадці. Капітан вдивлявся  в неї зачудуваним, майже божевільним поглядом; йому здавалося, що її постать перед  його очима росте, розростається, перемінюється на привид якоїсь грізної фурії з лицем  таким страшним, що один її позирк може вбити чоловіка. Він зовсім не надіявся такого  обороту розмови, чув себе оголомшеним, пригнобленим, бо в душі мусив тим словам  признати багато правди.  Анеля присунула своє крісло ближче до капітанового, сіла якраз насупроти нього і,  дивлячись йому в очі, заговорила зовсім зміненим, м'яким, жалібним голосом:  — А ти, Антосю!.. І ти осуджуєш мене, проклинаєш, ненавидиш! Ти перший кидаєш  на мене каменем погорди. Ти, кого я так горячо, так вірно любила, для кого я не  завагувалася посвятити все, все на світі! Адже ж для тебе я покинула дідуся і його  маєток, пішла з тобою на вбожество, на недостаток, до якого вперед не була звикла.  Любов побудувала мені золотий міст на тій дорозі. Ані на хвилю я не пожалувала  свойого кроку. Ані один докір не вийшов із моїх уст. Спокійно зносила я те, чого була  би злякалася моя душа, коли б я була давніше могла собі се уявити. Я бачила, що ти  відчуваєш моє положення, що турбуєшся, що силкуєшся вчинити так, щоби мені нічого  не бракувало, та не знаходиш способу. Прийшли діти, і наш стан значно погіршився.  Потаємно писала я кілька листів до старого Гуртера, укорюючися перед ним,  унижуючись, навіть упідлюючись і благаючи його о поміч. Безсердечний, засліплений  старець звертав мені мої листи нерозпечатані. Покликано тебе до Боснії. Я лишилася  тут сама з дітьми, на половині пенсії. Чи можеш уявити собі моє положення? В кількох  листах я натякала тобі на нього, та, бачачи з твоїх листів, що ті натяки гризуть твою  душу і затроюють спокій, а мені не приносять ніякої помочі, я постановила собі  мовчати, писати тобі тілько про веселі річі, а сама собі радити. Я почала шукати лекції.  Чи думаєш, що з твоїх приятелів, із тих панів військових, що тепер так ярко палають  святим огнем обурення на мою ганьбу, хоч один зголосився, хоч один забажав бодай у  чім-небудь допомогти мені? Ах, ні! Один зголосився, один предложив мені свою поміч!  Се був барон Рейхлінген. Але ціною його помочі мало бути те, про що сама думка  наповнює мене огидою і обридженням. Я відіпхнула його, та він не хотів відчепитися,  волочився за мною, говорив мені виразно, що бажає самою своєю присутністю і  невідступністю скомпрометувати мене в очах світу, а потім... потім мав надію, що,  оклеветана і засуджена загальною опінією ще перед сповненням проступка, кінець  кінців, упаду там, де він хотів мене мати. Що мала я чинити? Не хотячи викликати  скандалу, як потопаючий бритви, я вхопилася того способу, який піддала мені Юлія. Я  подала вид, буцімто склонююся до його бажань, запросила його, щоби бував у мене, та  рівночасно я запрошувала завсігди кілька резолютних панночок з Юльциного пансіону.  Держачися здалека, як хазяйка дому, я лишила його в їх руках. Результат перевершив  мої сподівання. Зіпсований до шпіку костей, барон швидко засмакував у їх товаристві  ліпше, як у моїм. Пив, сипав грішми, одурював себе і силувався одурювати нас усіх. Я  приймала його гроші і дарунки, знаючи, що, коли їх не прийму, він кине їх у перші-  ліпші, може, зовсім не такі потрібні руки. Я бачила, що він руйнував себе, та який же  інтерес мала я здержувати його на тій похилій площі? І чи ж могла я се вчинити?  Остаточно Юлія взяла його в свої руки, і при його помочі її пансіон зробився тим, чим  був до вчора. Спроваджував їй інших людей, лакомих розкоші, що шукали нагоди, щоби  викидати гроші. А коли вкінці барон вичерпав свої фонди і впав так низько, що  компрометував цілий офіцерський загал, постаралися, щоб його перенесено до Боснії.  Кінець його знаєш!.. Такий був початок моїх злочинів і моєї ганьби. Знаю, що й тут я не  без вини, та знаю також, що були й інші винуваті, та настілько зручніші, що вміли  заховати все шито-крито, сховати кінці, користати зі злого та не нести за нього ніякої  одвічальності.  Капітан сидів, похиливши голову в важкій задумі. Жінчине оповідання зробило на  нього пригнобляюче вражіння. Не збуджувало співчуття, не загріло серця, обурювало  його навіть, розкриваючи ту брутальність, котрої якийсь запас лежить на дні душі  кождого чоловіка, та з котрою кождий більш або менше старанно криється навіть  перед самим собою, а для її замаскування люди повинаходили багато приличних та  делікатних слів. Безоглядне, спокійне розкриття тих низьких вчинків і мотивів в устах  його жінки було для нього чимсь дивовижним, несподіваним, боліло його, як  свіжозавдавані рани. Та проте він вдумувався в її положення, починав розуміти її і тим  самим — починав судити її не так дуже остро.  — А про сю другу історію з дівчатами що маю тобі сказати? — провадила дальше  свою річ Анеля. — Раз утративши пошану для людей, навчившися іграти їх чуттями і  віруваннями і вважати їх тілько матеріалом для визискання, я пішла дальше тою  дорогою. Чи тисячі не роблять так само, тілько в іншій формі? Знаєш, я придивлялася  не раз, як ось там у трафіці бідні жінки, зарібниці і жебрачки ставлять на лотерею.  Рікою пливе те бідарство до трафіки, а кожда з них не раз через цілий тиждень уриває  собі по крейцару на хлібі, уриває дітям на солі або на картоплі, щоби тілько могти в  четвер відложити того  шістака  і поставити його на лотерею.  Може, дасть матінка  божа!  — шепче, і хреститься, і молиться тисячу разів. Адже ж держава обіцює їй за її  шістачка сотки, тисячі гульденів, маєток, добробут, запевнений достаток для цілої  родини, кінець нужди і непевності, одним словом — рай на землі! А що з того виходить?  Тиждень за тижнем, рік за роком пливе оте бідарство до трафіки, як ріка, пливуть  шістачки до кас державних і творять мільйони, а сума нужди, ошуканих надій,  ущипнених бідним дітям шматків хліба, полін дерева і кришок солі не тілько не  меншає, але росте, росте до величезних розмірів. І що ж іншого робила й я, обіцюючи  тим дівчатам добру службу і легку роботу?  Капітан стрепенувся при тім супротиставленні.  — Жінко! — скрикнув він. — Сам сатана говорить твоїми устами! Застановися!  — Видко, мій любий, що ти не застановлявся! — спокійно мовила Анеля. — Я мала  досить часу, щоб обдумати се все. А втім, чи ж то я перша, одинока в тій торговлі?  Ведеться вона то явно, то тихцем від соток літ, і наша шляхта частенько вела її до  спілки з жидами. Не віднині йдуть наші дівчата на торги до Константинополя, Смирни  та Александрії, а тепер повно їх і в Індії, і в Єгипті, і в Турції, і в Бразілії. І знаєш, коли  подумаю, в яких обставинах, в якій нужді, в якім занєдбанні і пониженні жила тут не  одна з них, то мені здається, що небагато тратять, а може, не одна багато й зискує,  ідучи там. Чи думаєш, що перед усіми я мусила брехати, говорити, що їх потребую до  служби? Десятки були таких, котрі прямо говорили мені:  А хоч би ви, пані, продали  нас навіть у турецьку неволю, то будемо вас благословити, щоби тілько видобутися геть  відси. Адже ж тут не лишається нам ніщо інше, як тілько з моста в воду або на шлях  ганьби, та й то навіть сей шлях не охоронить нас від нужди, голоду та неволі!   Урвала. Якийсь неспокій пробіг по її лиці. Кілька хвилин надслухувала. В коридорі  чути було стук мужеських кроків. Надближувалися до дверей передпокою, але потім  знов віддалилися горі сходами. Анеля вийшла і замкнула двері передпокою, а потім  знов сіла насупроти мужа.  — Та що там я буду довго говорити про те, що сталося і не може відстатися? —  мовила свобідно, майже весело. — Щось інше я хотіла тобі сказати. Подай мені руку.  Так! І другу! Ну, бачиш. Адже ж знаю, що мусимо розстатися, може, навіть надовго.  Будь мужем! Пам'ятай, що у тебе є діти! Я... не можу... їх більше...  Тут голос її дрогнув, уста перекривилися судорожно і сльози знов бризнули з її  очей. Та вона пересилувала своє зворушення і, не обтираючи сліз, усе ще держачи  мужеві руки в своїх долонях, говорила поспішно:  — Пам'ятай про дітей, Антосю!.. Я виховала їх, як уміла, і думаю, що не лихо. А  дурниць ніяких з тим револьвером і так далі не роби! Не маєш права! Розумієш се? А  про мене... коли часом... спогадаєш...  Надсильне, довго здержуване хлипання перервало її мову. Сльози з очей поллялися  потоком. Мов перелякана дитина, тулячися до мужевих грудей, вона шептала  уриваним голосом:  — Антосю! Антосю! Коли б ти знав!.. Ти назвав мене... нікчемницею... без серця...  без сумління... Твоя правда, та не зовсім, бог мені свідком, що не зовсім! Я здавлювала  своє сумління, се правда, та не позбулась його. Поглянь на мене! Адже ж я бачила, що,  вступивши до покою, ти перелякався мойого виду. Скілько я перетерпіла відучора!.. Не  тілько за тебе... не тілько за наших дітей... але і за тих! Адже ж я відчуваю їх долю, їх  упадок, їх сором!.. О, вір мені, радо віддала б я своє тіло на найстрашніші муки, віддала  би свою кров і своє життя, щоби віддати їм те, що стратили через мене!  Капітан слухав тих слів, уриваних, поспішних, що дихали раз пристрастю, ніжною  любов'ю, то знов розпукою і щирим жалем. Понура хмара висіла на його чолі.  Жаль рвав його серце. Пізнав у тих словах давню Анелю, свою Анелю, котру  недавно ще любив так горячо. Та рівночасно якась невмолима, незрима рука відпихала  його від неї, якийсь таємний голос шептав йому в душі:  — Запізно! Запізно! Все пропало!  В тій хвилі брязнула клямка в передпокої, а в слідуючій хвилі хтось торгнув за  дзвінок. Анеля стрепенулася і відскочила від мужа. Сльози тремтіли ще у неї на віях.  — Га! Йдуть уже! — шепнула.  — Хто?  — Поліція. Чую, що се вони.  — Ні, не бійся! Не прийдуть так скоро. Ревізор Гірш обіцяв мені...  — Гірш? О, коли він замішався до сеї справи, то се певно вони. Ну, бувай здоров!  Пам'ятай про дітей, Антосю! А при поліцайниках... знаєш... держися нейтрально,  спокійно! Решту здай на мене!  І, обнявши його правою рукою за шию, витиснула на його устах довгий, довгий  поцілуй.  Дзвінок забрязкав ще раз, з подвійною силою.  — Ну, йди, йди і відчини їм, — мовила Анеля, — бо дріт урвуть! Іди!  Капітан машинально встав і вийшов до передпокою. Відсунувши замковий ретязь,  відчинив двері. Перед дверима побачив комісара поліції в мундирі і при шпаді, обік  нього Гірша і ще одного ревізора, а за ними звісних йому вже з видження дівчат.  Комісар салютував перед капітаном, входячи до передпокою. Решта компанії ввійшла  також.  — Перепрошаю пана капітана, — мовив чемно комісар, — але ми маємо тут  залагодити маленьку урядову справу.  — Прошу, чим можу служити? — запитав капітан.  — Чи тут живе пані... — Вийняв записну книжечку і пошукавши в ній, мовив далі, —  Анеля Ангаровичева?  — Так. Се моя жінка.  — А можемо бачити її?  — В якій цілі, коли вільно запитати?  — В цілі сконфронтування її з отсими панночками, а евентуально в цілі  переслухання.  — Що ж діяти! — мовив капітан, — Коли пан комісар має такий наказ...  — О так, так! Маю виразнісінький. Прошу переконатися! — мовив сквапливо  комісар, показуючи капітанові поручення з підписом директора поліції.  — В такім разі прошу! — мовив капітан, відчиняючи двері до салону.  В тій хвилі в покої, суміжнім з салоном, роздався легенький стук, немовби чимсь  острим ударено о дубовий стіл. Мимовільний окрик вирвався з капітанових грудей. Він  знав сей стук, і ціле значіння його недавньої розмови з Анелею стануло перед ним  ясне, в своїй страшній донеслості. Не звертаючи більше уваги на своїх ненависних  гостей, він напруго кинувся до того покою. Комісар і всі новоприбувші побігли за ним.  Нічого так дуже страшного не побачили. На софі в куті покою сиділа супокійно  пані Анеля. Та не встала, коли до покою ввійшли гості. Її голова, злегка похилена набік,  спочивала на подушці софи, оббитої репсовою матерією кольору бордо. Можна б  подумати, що дрімала, якби не широко отворені, скляної подоби очі і напівотворені  уста, на котрих, бачилось, тільки що завмер окрик тривоги або розпуки.  Капітан кинувся до неї. Підняв її голову і тільки тепер побачив, що в правім виску  знаходився невеличкий отвір, з котрого плила кров, помішана з білявою, густою  матерією. Револьвер лежав на софі, прикритий фалдою її сукні. Не було ані  найменшого сумніву, що Анеля аж до остатньої хвилини заховала повну ясність ума і  певність руки. Вистріл був влучний і в одній секунді зробив кінець її стражданням і  покусам. Капітан довго вдивлювався в те лице, спокійне тепер та пооране нестертими  слідами перебутої відучора внутрішньої боротьби. Чуття облегшення, що в першій  хвилині блисло в його душі, зараз же затьмилося якимсь несказанно гірким докором і  почуттям встиду.  Вона відважилася на се! Відважилась, на що я не відважився!  Ті  слова блиснули у нього в голові. Та, на диво, жалю в його душі не було, а тільки якесь  тупе почуття болю і безмірної втоми. Насилу перемагаючи те почуття, він мов сам не  свій обернувся до остовпілого комісара і промовив рівним тихим голосом:  — Пане комісаре, се моя жінка! Комісар стояв мов у воду опущений.  — Пане капітане, — мовив по хвилі, — безмірно мені прикро, що наш прихід стався  причиною сеї страшної катастрофи, але се не моя вина. Очевидна річ, що супроти  такого факту наше урядування скінчене.  — Перепрошаю пана комісара, — скрикнув Гірш, висуваючися наперед. — Адже ж  маємо тут сих панночок. Сконстатування головного факту, о котрий нам ходить, ще й  тепер може бути доконане.  Капітан зирнув на Гірша поглядом, повним дикої ненависті. Був би розшарпав сю  погану ящірку, що навіть в тій хвилі, супроти маєстату смерті, не зуміла бути нічим  більше, як тільки поліцайником.  — Ну, так, се правда, — мовив комісар, трохи нерадо і ображений Гіршевою увагою,  хоча мусив признати її справедливою. — Дівчата, — обізвався до панночок, що в німім  переляку придивлялися тій сцені, — підійдіть ближче і придивіться тій пані!  Дівчата підійшли ближче до Анелі. Капітан підняв на них очі з виразом  розпучливого благання.  — Скажіть тепер, чи се та сама пані, що вас вербувала до служби?  — Ні! — відповіли дівчата в один голос. Гірш аж підскочив, аж почервонів зі злості.  — Се неправда! — скрикнув. — Се не може бути!  — Пане Гірш! — строго упімнув його комісар. — Маєте мовчати! Прошу мені ще раз  рішучо сказати, — мовив далі, обертаючися до дівчат, — чи отся пані вербувала вас до  служби, чи не ся?  — Ні, не ся! — рішучо відповіли дівчата. Комісар поклонився капітанові.  — Пане капітане, мій обов'язок сповнений. Супроти рішучого зізнання сих дівчат  усяке підозріння супроти вашої жінки упадає. Ніяких паперів, ані зізнань, котрі би  прямо обтяжували її, ми не маємо, а за отсі наші відвідини вся одвічальність паде на  Гірша. Я не чую себе управненим робити в вашім домі ревізію. В те, що сталося в вашім  домі в хвилі нашого приходу, ми також не маємо права ближче входити. Моє  поважання.  Капітан стиснув подану йому руку і вклонився на відхіднім панночкам. Якими ж  благородними, майже святими видались йому в тій хвилі ті упавші, його жінкою так  страшно покривджені дівчата, що в тій тяжкій для нього мінуті знайшли в своїх серцях  настільки людськості, і самовідречення, і прощення, щоб одноголосно, рішучо  висказати се однісіньке, а в своїх наслідках таке важне слівце  ні!  Се одно слівце  погодило його з людською природою, з життям, додало йому нового духу, нової надії. А  коли ті нещасні, покривджені і втоптані в болото могли простити його жінці, то яке ж  право мав він розставатися з нею з гірким ненависним почуттям? І, обливаючися  рясними слізьми, він кинувся на коліна перед трупом Анелі, цілував, і обливав слізьми  її холодні, костеніючі руки...  Сенсаційний процес проти Штернберга, Юлії і їх спільників відбувся геть пізніше.  Назви Анелі ані раз не згадано в тім процесі, і її самовбійство лишилося тайною для  всіх посторонніх. По виясненні, а радше загребанні тої нещасної справи капітанові  явилася можність узяти назад своє подання о димісію з військової служби. Склонив  його до сього головно Редліх, що по кількамісячній недузі виздоровів з рани, завданої  йому в поєдинку, і перейшов жити до Ангаровича. Рана зробила його нездатним до  військової служби, і він обняв на себе обов'язки гувернера Ангаровичевих дітей. І  старий Гуртер, вийшовши зі шпиталю і оплакавши смерть Анелі, поселився у капітана і  благословить його ім'я та пильнує його дітей, як ока в голові. Капітан швидко  авансував. Діти оплакують іще свою маму, шанують її пам'ять, як святощі, а капітан,  слухаючи їх жалібних спогадів про неї, тільки сльози ковтає та шепче:  — Бідна ваша мама! Бідна ваша мама! Покинула вас, не натішившися вами!  На Анелиній могилі нема ні хреста, ні плити з написом, тільки високий кипарис,  огороджений залізними штахетами, знімається вгору рівно, мов свічка, в своїй густій  вічній зелені — вірний образ замкненої в собі енергії і незламної рішучості.  Відень, у падолисті 1892 р"
103,"Лісова пісня","Лісова пісня (скорочено)  Леся Українка  Драма —феєрія в 3 діях  Дійові особи:   Той, що греблі рве   Потерчата  Русалка  Водяник  Русалка Польова  Мати Лукашева  Лукаш  Дядько Лев  Доля  Злидні  Перелесник  Пропасниця  Куць  Мавка  Лісовик  Килина   Той, що в скалі сидить   Хлопчик  Діти Килини  Події відбуваються в старезному лісі, на Волині, протягом року. У творі діють  міфічні істоти: Мавка і Русалка, Лісовик і Перелесник, Водяник і Потерчата. Кожна дія  починається пейзажем, який змінюється відповідно до пори року.  ПЕРША ДІЯ  П'єса розпочинається з прологу — волинського лісового пейзажу:  Старезний,  густий, предковічний ліс на Волині. Посередлісу простора галява з плакучою березою і  великим прастарим дубом... Саме озеро — тиховодне, вкрите ряскою та лататтям, але з  чистим плесом посередині. Містина вся дика, таємнича, але не понура — повна ніжної  задумливої поліської краси .  Із лісу на прогалину виходять дядько Лев і небіж його Лукаш. Ці люди з'явились до  лісу, щоб збудувати тут хату. Але лісові істоти не хочуть, щоб серед лісу поселились  люди.  Русалка. Я не терплю солом'яного духу!  Я їх топлю, щоб вимити водою той дух ненавидний. Залоскочу тих патрутнів, як  прийдуть!  Лісовик же говорить Русалці, що  давно б уже не стало сього дуба , якби не дядько  Лев, він  заклявся на життя, що дуба повік не дасть рубати .  У цей час починає все розвиватись, і ось із—за старої розщепленої верби  з'являється Мавка. Вона прокинулася від зимового сну, почувши, що хтось грає на  сопілці. Лісовик їй пояснив, що це грав людський хлопець, дядька Лева небіж, Лукаш  на ймення.  Мавка хоче зустрітися з Лукашем, але Лісовик її застерігає:  Не задивляйся ти на  хлопців людських. Се лісовим дівчатам небезпечно...  І ось з'являється Лукаш, хоче з  берези наточити соку, але Мавка підбігає до нього, хапає за руку. Вона говорить, що  береза її сестра і сік ЇЇ — то кров. Лукаш дуже здивувався цим словам.  З першої ж зустрічі Лукаш і Мавка припали до вподоби один одному. Мавці дуже  подобається, як грає Лукаш на сопілці, і вона просить його заграти. Мавку зачаровує  Лукашева гра. Від цієї гри в лісі розцвітає пишніше дика рожа, стає білішим квіт  калини, закувала зозуля, заспівав соловейко. Та Мавці чомусь раптом стало сумно до  сліз, мабуть, тому, щодень скінчився, їй не хотілося розлучатися так швидко з  Лукашем. Лукаш їй розповів, що його восени хочуть оженити. Після цих слів Мавка  зажурилася.  Мавка (з тривогою). З ким?  Л у к а ш . Я не знаю. Дядько не казали, а може ще й не напитали дівки.  Мавка. Хіба ти сам собі не знайдеш пари?  Л у к а ш . Я може б, і знайшов, та...  Мавка. Що?  Лукаш. Нічого.  М а в к а . Чи у людей паруються надовго?  Л у к а ш . Та вже ж навік!  Перейнявшися довірою до Лукаша, Мавка скаржиться йому нате, що вона зовсім  самотня.  — В нас так нема, як у людей,— навіки!  Лукаш.А ти б хотіла?  Раптом чути голос дядька Лева, який кличе Лукаша. Мавка запитує юнака, чи  повернеться він.  ДРУГА ДІЯ  Пізнє літо. Де—не—де вже є перші ознаки осінньої позолоти. До озера прийшли  люди, оселилися, внесли в лісову сторону свої звичаї, гамір. Буденщина починає  полонити й Лукаша.  Лукаш виходить із лісу з сопілкою, а мати йому дорікає, що він усе грає, а робота  стоїть. Матері потрібна помічниця — невістка, та про Мавку вона не хоче й чути, бо це   відьомське кодло .  Лукаш. Та хто ганяє? Бидло ж я пасу,  А Мавка помагає.  Мати. Одчепися  з такою поміччю! Потрібні ті квітки! Та ж я не маю у себе в хаті дівки на виданню...  Йому квітки та співи в голові!  Коли на подвір'ї з'являється Мавка, мати їй каже, що не слід дівці упадати за  парубком, та лісовій красуні ці людські міркування незрозумілі:  Мені ніхто такого не казав.  Дядько Лев заступається за Мавку, говорить, щоб Лукашева мати не обзивала її  відьмою, бо відьми живуть на селі, а не в лісі.  Лев. Що лісове, то не погане, сестро,—  усякі скарби з лісу йдуть...  Мати (глузливо).Аякже!  Л є в . З таких дівок бувають люди, от що!  Виходить з хати Мавка, перевдягнена у сільський одяг, волосся зачесане у дві коси  і укладене віночком навколо голови... Мати дає їй серпа і посилає жати.  М а в к а . Ви хочете, щоб я сьогодні жала?  Мати .Чому ж би ні? Хіба сьогодні свято? Ось на серпа — попробуй. Як управлюсь,  то перейму тебе.  Мавці не вдалося жати, бо виринула з жита Русалка Польова і стала благати   сестрицю  не губити її красу. Щоб допомогти їй, Мавка врізає собі руку серпом, а  Русалка Польова дякує їй за це і зникає. На полі з'являються мати Лукаша і молода  повновида молодиця. Побачивши, що Мавка нічого не зробила, мати стала її лаяти:  Ой лишенько! Іще не починала! Ой мій упадоньку! Що ж ти робила? Нездаренько!  Нехтолице! Ледащо!  М а в к а . Я руку врізала...  Незабаром приходить Лукаш і починає допомагати молодиці, яка заходилася жати.  Лукаш із молодицею жнуть і в'яжуть снопи швидко, вправно. Робота підходить до кінця,  мати кличе їх полуднувати. Трохи не дов'язавши снопів, Лукаш просить Мавку зробити  це, але вона відмовляється. Мавка каже Лукашеві, щоб та жінка більше не приходила в  ліс, бо вона лукава, лиха,  хижа, наче рись . Парубкові не подобаються її слова, і він  відповідає їй, що й сам може перебратися з лісу на село.  Хлопець дов'язує останнього снопа і йде до хати. Мавка сіла в борозні і похилилась  у смутній задумі.  З хати виходять мати, Килина і Лукаш. Мати наказує Лукашеві провести молодицю  додому, бо вже звечоріло, і він охоче погоджується. На Мавку ніхто не звертає уваги.  Вона підводиться і тихою втомленою ходою іде до озера, сідає на похилену вербу і тихо  плаче. Дрібний дощик густою сіткою заволікає галявину, хату й гай. Цьому грайливому  і бездушному водяному створінню Русалці ніколи не зрозуміти сили й жертовності  Мавчиного кохання. Та сили природи співчувають Мавці:   Мавка знов похилилась, довгі чорні коси упали до землі. Починається вітер і жене  сиві хмари, а вкупі з ними чорні ключі пташині, що відлітають у вирій .  Мавка просить Лісовика допомогти їй знов стати такою, як була:  То дай мені святкові шати, діду! Я буду знов, як лісова царівна, і щастя упаде мені  до ніг, благаючи моєї ласки!  Лісовик розкриває свою кирею і дістає з—під неї пишну, гаптовану золотом  багряницю і срібний серпанок. Він надіває багряницю на Мавку, яка квітчається  віночком з червоних китиць калини і склоняється перед ним. Лісовик накидає їй на  голову срібний серпанок.  З лісу вибігає Перелесник. Він підхоплює Мавку і кружляє її у вирі прудкого танцю.  Срібний серпанок на ній звився вгору, чорні коси розмаялись і змішалися з вогнистими  кучерями Перелесника. Танок стає шаленим, Мавка благає відпустити її, та він на це  не зважає і мчить лісову красуню в танці зомлілу.  Раптом з—під землі з'являється широке, страшне, темне Марище.  Перелесник кинувся геть і зник у лісі.  Марище умовляє Мавку піти з ним в незнаний далекий край: там, під землею,  тиша, спокій,  ні дерево, ні зілля не шелестить, не навіває мрій .  У лісі чується шелест людської ходи.  Мавка. Ось той іде, що дав мені ту Муку!  Зникай, Маро! Іде моя надія!  З лісу виходить Лукаш, а назустріч йому іде Мавка. Вона дуже бліда, хоч у  яскравому одязі.  Л у к а ш (побачивши її). Яка страшна! Чого ти з мене хочеш? (Поспішає до хати і  говорить матері.)  Готуйте, мамо, хліб для старостів,— Я взавтра засилаюсь до Килини!  Почувши ці слова, Мавка зриває з себе багряницю і звертається до Марища:  Мавка. Бери мене! Я хочу забуття!  Марище підхоплює її, накидає на неї чорну кирею, і обоє зникають під землею.  ТРЕТЯ ДІЯ  Хмарна, вітряна осіння ніч. Останній жовтий відблиск місяця гасне в хаосі голого  верховіття. Стогнуть пугачі, регочуть сови, уїдливо хававкають пущики. Раптом все  покривається протяглим сумним вовчим виттям, що розлягається все дужче, дужче і  враз обривається. Настає тиша. Починається хворе світання пізньої осені.  Біля Лукашевої хати чорніє якась постать — це Мавка. Вона в чорному одязі, але на  грудях у неї червоний пучечок калини.  З лісу виходить Лісовик у сірій свиті і в шапці з вовчого хутра.  Він здивований, що Мавка тут, що її відпустив назад  Той, що в скалі сидить .  М а в к а . Ти визволив мене своїм злочином.  Лісовик. Ту помсту ти злочином називаєш, ту справедливу помсту, що завдав я  зрадливому коханцеві твоєму? Хіба ж то не по правді, що дізнав він самотнього  несвітського одчаю, блукаючи в подобі вовчій лісом? Авжеж! Тепер він вовкулака  дикий! Хай скавучить, нехай голосить, виє, хай прагне крові людської,— не вгасить  своєї муки злої!  Мавка. Нерадій, бо я його порятувала. В серці знайшла я теє слово чарівне, що й  озвірілих в люди повертає.  Мавка не змогла жити там, у кам'яній печері, до неї дійшло те протяжне виття.  Вона прокинулась і збагнула, що забуття не суджено їй. Силою чарівного слова Мавка  врятувала Лукаша, повернувши йому людську подобу. Сповнений туги і каяття, він  кинувся в байрак терновий і зник з очей.  Під вікном чути, як Лукашева мати лається з Килиною, докоряючи невістці, що та  так довго спить, а ще у її корови так мало молока, а сама вона погана господиня.  Мавка ж, як тінь, блукає коло хати Лукашевої, сподіваючись на зустріч з коханим.  Килина побігла по воду і, повертаючись назад, побачила близько дверей постать  Мавки. Вона запитує суперницю, чого та прийшла — мабуть, чекає на Лукаша.  Мавка (притомніше, відступаючи од дверей).  Стою та дивлюся, які ви щасливі.  К и л и н а. А щоб ти стояла у чуді та в диві!  (Мавка зміняється раптом у вербу з сухим листом та плакучим гіллям).  З лісу виходить Лукаш, худий, з довгим волоссям, без свити, без шапки.  Килина, яка сперш зраділа чоловікові, за хвилину накинулась на нього, дорікаючи  за те, що він десь  тягався, волочився , обізвала п'яницею. Лукаш їй так само грубо  відповідав:  Мовчи! Не скигли!  На запитання Лукаша, куди подівся дядьків дуб, від якого лишився тільки пеньок,  жінка відповіла, що продала його купцям, аби не вмерти з голоду.  Із хати вибігає мати, обіймає сина, хоч він холодно сприймає це вітання, і  скаржиться на тяжке життя з  отою відьмою  — Килиною. У відповіді Лукаша звучать  гіркий докір і сумна іронія:  І та вже відьма? Ба, то вже судилось відьомською свекрухою вам бути. Та хто ж вам  винен? Ви ж її хотіли.  До них підходить хлопчик, з сопілкою, зробленою з верби, на яку перетворилася  Мавка, просить Лукаша заграти на ній. Той спочатку відмовляється, але потім пристав  на прохання хлопця.  Лукаш. Заграти?  (Починає грати спершу тихенько, далі голосніше; заводить згодом на ту веснянку,  що колись грав Мавці. Голос сопілки промовляє словами.)   Як солодко грає  як глибоко крає,  розтинає мені груди, серденько виймає...   Лукаш (випускає з рук сопілку).  Ой! Що се за сопілка? Чари! Чари! Кажи, чаклунко, що то за верба?  К и л и н а . Та відчепися, відки маю знати? Я з кодлом лісовим не накладаю так, як  твій рід! Зрубай її, як хочеш, хіба я бороню? Ось на й сокиру.  Л у к а ш (узявши сокиру, підійшов до верби, ударив раз по стовбуру, вона  стенулась і зашелестіла сухим листом. Він замахнувся вдруге — і спустив руки).  Ні, руки не здіймаються, не можу... чогось за серце стисло...  Килина. Дай—ноя!  (Вихоплює від Лукаша сокиру і широко замахується на вербу.)  В сю мить з неба вогненним змієм—метеором злітає Перелесник і обіймає вербу.  Верба раптом спалахує вогнем. Досягнувши верховіття, вогонь перекидається й на  хату, солом'яна стріха займається, пожежа швидко поймає хату.  Мати з Килиною метушаться, вихоплюючи з вогню, що тільки можна вихопити, і  разом із речами виносять Злиднів. Один лише Лукаш стоїть нерухомо. Килина просить  чоловіка кинути ліс і повернутися на село, та Лукаш не погоджується на це. Жінка  пішла геть. Аж тут з-за берези виходить біла, легка, прозора постать, що обличчям  нагадує Мавку, і схиляється над Лукашем.  Постать Мавки.  Заграй, заграй, дай голос мому серцю! Воно ж одно лишилося від мене.  Лукаш. Сети?.. Ти упирицею прийшла,  щоб з мене пити кров? Спивай! Спивай!  (Розкриває груди.)  Живи моєю кров'ю! Так і треба,  бо я тебе занапастив...  Мавка. Ні, милий,  ти душу дав мені, як гострий ніж дає вербовій тихій гілці голос.  Мавка ні в чому не винить Лукаша.  Закінчується драма—феєрія ремаркою, що сама по собі сприймається як поетичний  твір, як вірш у прозі:   Лукаш починає грати. Спочатку гра його сумна, як зимовий вітер, як жаль про  щось загублене і незабутнє, але хутко переможний спів кохання покриває тугу. Як  міниться туга, так міниться зима навколо: береза шелестить кучерявим листом, весняні  гуки озиваються в заквітлім гаю, тьмяний зимовий день зміняється в ясну, місячну  весняну ніч. Мавка спалахує раптом давньою красою у зорянім вінці. Лукаш кидається  до неї з покликом щастя.  Білий цвіт закриває закохану пару, а згодом переходить у заметіль. Коли завірюха  ущухла, ми знову бачимо Лукаша, що сидить сам, прихилившись до берези. На вустах  щаслива усмішка, очі заплющені. Сніг, ніби шапкою, нависає над його головою і падає,  падає без кінця... "
104,"fata morgana","УКРЛІТ.ORG — публічна електронна бібліотека української художньої літератури.      КОЦЮБИНСЬКИЙ МИХАЙЛО  Fata morgana       ЧАСТИНА ПЕРША    Коли Андрій Волик проходив повз головний будинок погорілої сахарні, зі стін руїни з галасом знялось вороння, а всередину з лускотом посипались тиньк і цегла. Хоч сахарня, давно вже закинена, розсипалася і заросла травою, в порожніх будинках її раз у раз вчувався шум, немов гомін машин і робітників лишився на старому житлі. Минаючи купи битої цегли, білі плями вапна, напівприкриті молодими бур’янами, гнилі трухляві жолоби і чорні діри — вікна, з яких немов щось виглядало, — Андрій згадував колишнє. Яка-небудь шина, що блищала з трави, мов плазуюча гадюка, або чавунне колесо, до половини загрузле в землю, викликали перед його очі картину шумливого життя фабрики, і він бачив себе коло вагонеток із цукром або біля апарата. Тоді він брав тринадцять карбованців на місяць!..    — То були часи, пане добродзею! — казав він уголос до себе і гладив білого вуcа.    Андрій прямував до старого береста, що ріс на вершечку горба. Звідти злазили униз фабричні будинки.    Вліво від Андрія грав на сонці срібними брижами ставок, немов риби купались у ньому, а за ним, на другому горбі, ховалася поміж деревами церква. За берестом лежала долі широка й зелена лука, порізана закрутами синьої річки. Верби й верболози сіро-зеленим туманом котилися по луці і закривали подекуди воду. На виднокрузі, в далеких околишніх селах, біліли дзвіниці.    Був сонячний ранок провідної неділі. По церквах дзвонили. Далекі дзвони гуділи в ясному повітрі тихо й мелодійно, і здавалося, що то дзвенить золото сонця.    Андрій поглядав на розвалені кам’яниці і радісно хитав головою.    — Га! Вже воно так довго не буде!.. Вони як візьмуть у свої руки, то швидко пустять пару!..    «Вони» — були німці чи чехи, а може, й жиди, що перед шістьма роками приїздили оглядати згорілу сахарню. Хоч потому ніхто вже не цікавився руїнами, Андрій не покидав надії, що ось-ось не видко як наїдуть пани, усе полагодять і пустять фабрику.    Ну, а тепер він певний, бо панський пастух Хома Гудзь шепнув йому ту новину. Хома хоч ходить біля товару, а все ж ближче до панів, бо треться коло них. Буде фабрика, буде!..    Бо то, пане добродзею, чиста загибель тепереньки чоловікові: заробити нема де, землі зроду не було, комірне плати, кругом злидні, а їсти мусиш! Та! Велике щастя — латочка землі!.. Крутиться один із одним на своїй скибці, а сам ходить чорний, як земля… а їсть не краще за того, що нічого не має… Хазяї!..    Андрій з презирством чвиркнув крізь зуби.    От фабрика — то вже щось інше. Не страшна тобі ані посуха, ані дощі. Робота чиста, рівна. Прийде термін — бери гроші…    І він тоді пив пиво… На готові. Чисте, золоте, холодне пиво… Тьфу! Аж слина котиться…    Думка була: підросте Гафійка, найметься на фабрику. Де вона заробила б стільки?! І швидше віддалася б. Авжеж… Таже то гурт, — знайшовся б такий, щоб посватав. Апаратчик або й слюсар… Нехай стара не дурить голови ні собі, ні дівці, хазяйський син не візьме убогої — не такий світ тепер. Авжеж…    Його думки плили далі. Такі легкі, такі прозорі, як весняне повітря…    Нема руїн. Скрізь нові будинки. Гук машин, сичання пари, тиск людей, ціле пекло роботи. Все рушається, все живе, все таке принадне. І він чує силу у своїх руках, а в роті має смак холодного пива…    Останні дзвони завмерли в повітрі. З церкви виходять. З гори аж до греблі суне поволі хмара народу. Гупають сільські чоботи, лопотять підтички, і тріпотять на вітрі стрічки в дівчат.    Он йде Маланка. Мала, суха, чорна, у чистій сорочці, в старенькій свитці. Андрій не бачить її обличчя, але знає, що у неї спущені додолу очі й затиснені губи. Ми хоч бідні, але чесні. Хоч живемо з пучок, а проте й для нас є місце в церкві. Коло неї Гафійка. Наче молода щепа з панського саду. У Андрія під вусом блукає усмішка. Він знає, що в селі немає кращої дівчини. Сімнадцятий рік пішов із пилипівки.    — Га-га-га! Ось де він править службу божу. Здоров!.. Грубий голос йде знизу, й старий безвусий вид панського пастуха Хоми Гудзя виглядає з-за похилого баркану.    — А ви ж думали де? Дай боже…    — На дідька б лисого сидів я тут — уже краще у Менделя… Цапин син привіз свіже пиво, коли не бреше… Я таки казав йому — бодай тобі, кажу, така болячка у печінки, і твоїй Сурі, і всьому кодлу твому…    — От купіть, тоді й розкушаємо, яке воно…    — Бодай ви всі повиздихали по такій правді, як держите свіже пиво… А що, думаєте, не куплю? Ходім вип’ємо, бий його трясця…    — Але купите? А з волами ж як? Сам пан догляне?    — Хай вони виздихають йому до ноги… Він думає, сто сот крот, що я й у проводи пожену товар на пашу? Луснеш, а не діждеш… Щось маю казати вам…    — Ну, ну?    Приходьте з полудня до Менделя, тоді скажу…    Ну, ну!    — Побалакаємо, нап’ємось пива, стонадцять… — Кінець фрази згинув за тином.    * * *    Андрій поспішавсь додому. Перед ним лежав шлях, курний уже, хоч була рання весна. Над шляхом біліла його хатинка, мов йшла кудись із села і зупинилась спочити. По дорозі тяглись люди з ціпками, з клунками. Ось Гафійка винесла одному води. Стали й розмовляють. Знов надходить купка… Ще рядок… Проходять та й проходять. А той стоїть. Еге-ге! Таж то цілий ключ журавлиний. Ідуть та й ідуть. Десь у Таврію або на Кубань. От тобі й хазяйські сини, хлібороби… Своя земля просить рук, а він знявся та й… А що ж робитиме один із другим на своїй латочці? Намножилося вас. Нема на вас війни або холери. Одні з села, а другі в село, як отой Марко Гуща, що недавно привели як арештанта… Брав, пане добродзею, на фабриці сімнадцять карбованців у місяць і почав бунтувати. Плату йому давай більшу, роботи йому багато, бач. Начальство йому одно, а він йому друге… Ну, не хочеш, то маєш: попарили нагаями та й гайда додому під калавуром… Та я б такому бунтареві…    А той стоїть. З ким це вона забалакалась? Либонь, Прокіп Кандзюба? Таки він. Он вийшла на поріг Маланка та й сховалась назад… Хай дівка постоїть із хазяйським сином… Гляди, щоб не засватав. Ха!.. Аякже!..    Андрій підійшов до хати. Крива, похилена хатинка, з чорною стріхою і білими стінами, стояла поміж закинутих, із забитими вікнами осель, колись побудованих фабрикою для робітників, і здавалась чимсь живим і теплим серед холодних мерців. Біля хати сіріли скопані грядки, від воріт до порога вела стежечка.    Зате сусідні городчики були повні сміття і грузу; необроблена земля їжилась торішнім бадиллям, і на чорних руїнах завжди сиділо вороння.    Андрій застав Маланку покірливу й ласкаву, як завсіди по службі божій. Значить, вона лаятиме його сьогодні не так, як у будень, а з солодкою усмішкою і ніжними словами. Поглядаючи скоса на щільно стулені жінчині вуста, він із побільшеною жвавістю скинув із себе свиту і розсівся на лаві, як пан. Га! Хіба він не господар у своїй хаті! Проте Андрій плекав таємну надію, що все минеться якось і жінка не зачепить.    Та саме в той мент, здіймаючи з мисника миску, Маланка скинула на нього оком.    — Найнявся?    «О! Таки починається!» — подумав він, але удав невинного:    — Що?    — Чи найнявся в економії, питаю?    «Ач, невірна баба: і знає, що не був я там, а питає».    — Ат, дай ти мені спокій з тою економією… не те у мене на мислі тепер. Он, казав Гудзь, швидко сахарню будуватимуть.    — Слухай, серце, Гудзя, слухай, Андрійку… якраз почепиш торби, та й мені доведеться…    Вона стулила сухі губи і зняла очі до стелі. Що ж! Вона мовчить, бо у свято гріх лаятись, але коли б усім тим, що плещуть про фабрику, покорчило язики, то це було б дуже добре. Фабрика, фабрика, а де вона? Ну, була фабрика, а хто мав користь із неї? Мендель. Може, неправда? Може, не в Менделя лишав він заробок? Що вони мають, чим живі? У неї вже руки посохли від праці, вона вже жили висотала з себе, аби не здохнути, прости господи, з голоду…    І вона совала йому перед очі сухі і чорні, немов залізні, руки, голі до самого ліктя.    — Бо чоловік не заробить, ой не заробить, серце моє. Він думає про пиво, а про те ні гадки, що…    І пішло. Вона йому вичитувала, вона його сповідала, вона кропила його, підкурювала і садила чортами так обережно, так делікатно, як тільки можна було в неділю, по службі божій, а він, червоний, немов варений рак, спочатку відмовчувався, а далі й собі почав верещати тонким і надірваним голосом.    Таки переміг.    — Тьху, тьху, тьху! Тричі тьху на твою землю! Хай вона тобі западеться! Не наймуся я й не буду в землі ритися. Вона витягла з мене усі сили та й пустила на старість голого. Тьху, ще раз тьху на неї…    Тоді Маланка стала, як стовп, і зняла руки до неба:    — Що ти кажеш, непритомний! Та ти ставай на коліна та цілуй її… їж її, землю святу, вона тебе годує… вона тебе й сховає, чоловіче…    Вона стояла біла, як біль, і справді налякана.    Хмару розбила ластівка. Вбігла Гафійка, сквапно ховаючи щось за пазуху. Оте чисте, виплекане, немов вилизане матір’ю звірятко, таке туге, як пружина, з круглими бронзовими руками й ногами в золотих волосинках, ота весняна золота бджілка — вкинула в хату щось таке, від чого білі стіни під низькою стелею осміхнулись, голуб перед образами крутнувсь на нитці і козаки з червоного паперу, наліплені на стінах, узялися в боки.    — Мамо, давати обідати?    — Давай, давай, Гафійко.. Маланка зразу відійшла.    — Та чого ти крутишся по хаті мов дзига? Так і миски поб’єш. І в церкві усе крутилася та оглядалася..    — Та його не було в церкві.    — Кого «його»?    — Та то я так…    — Що тобі, дівко, сьогодні: мало борщу не перекинула.    — Страх, розказує, яке діялось: народу, каже, як на війні, сила-силенна… а кінні наступають, душать. «Розходьтесь!» — гукають. А ті: «Не підемо, давай нам наше… ми за правду».    — Та хто розказує?    — Марко… недавно прийшов із Адесу…    — Це Гущин? Кажуть, піймавсь на злодійстві, посидів у тюрмі, та й привели сюда на втіху старому батькові. Гафійка спалахнула:    — Брехня! То люди брешуть. Він нічого не крав, от їй же богу!    — Та цитьте ж бо! — гукнув Андрій. — Яке там злодійство! Мені урядник розказував, як я ходив на пошту. Він, Гуща отой, не крав, а народ бунтував. Такому б, врядник каже, у тюрмі гнити, а не на волі бути…    — Та їх там, тату, кривдили.    — Що ти тямиш!.. От нехай лиш побачу, що він тут ману пускає та книжки людям читає, — зараз руки назад та й до врядника.    — Оце напалися… не знають самі за віщо…    — А тобі що? Ти мені з ним — гляди, не приставай, бо як побачу, пане добродзею, то…    Але він не скінчив: саме в той мент, як Гафійка нагнулася, щоб вийняти з печі горщик, з-за пазухи висунулась у неї книжка і впала додолу. Гафійка покинула горщик, вхопила книжку і, вся червона, з очима, повними сліз, прожогом вибігла в сіни. Андрій перевів здивований погляд на Маланку.    Але Маланка була вже не свята й не божа. Вона зразу забула, що в неділю не можна лаятись, і світила до чоловіка зеленими очима.    Андрій мав гарну присмаку до недільного обіду, тим більш, що скільки не кликали Гафійку їсти, вона не ввійшла вже до хати.    На думці про Гущу старі помирились.    * * *    Ну, дав бог неділю, можна спочити. Маланка сіла на призьбу і поклала на коліна руки. Андрій кудись подався; Гафійка на музиках, а в хаті сумно.    Сонце стоїть низько, так у три чоловіка до землі; порожні й обдерті хатинки кидають кострубаті тіні. Курна дорога з-під Маланчиних ніг біжить у поле. Навкруги пусто. Челядь гуляє на майдані; старі гомонять під ворітьми, а в Маланки звичайні гості — думи.    Ох, боже, боже, трошки того віку, а як його важко прожити. Андрій знов не найнявся. Отак щороку. Легкого хліба шукає. Всю, каже, силу віддав землі, більше не хочу. Знов буде рибку ловити… на пошту побіжить, як пан пошле, зайця підстрелить. Люди жнуть або косять, а її Андрій іде стежкою, ремінна торба через плече, бриль на потилиці, і ціпком вимахує…    Курить щось по дорозі. Що воно біжить так прудко? Ага, либонь, панич Льольо з сусідньої економії у гості їдуть до двору. Авжеж. Он і панна Тося… і горбата панна Ганна, і панич Петрусь. Рябі коні рвуть із копита, в хмарі куряви сміються молоді обличчя, кивають до неї. Маланка встає, низько вклоняється, немов образам, і дивиться услід, як клубочиться за бричкою позолочений сонцем пил.    Всі вони зросли при ній, на її очах. І раптом дух смачного, ситого борщу війнув на неї звідкись. Вона їла такий борщ, як служила у панів. Давно це було, а тепер згадалося, живучи на картоплі. Маланка сідає і знов кладе чорні руки на коліна. Он де вони почорніли, оті руки: на роботі в панів. Як їй було вісім років, помер батько, а на дванадцятому вона вже нікого не мала, опріч хазяїв. Після матері лишилася стара скриня, дві-три дранки і латаний кожух. Та й тільки.    Спочатку вона пам’ятає себе чорною, вічно в сажі, коло панських свиней. Потому вона була в горницях, раз у раз била посуд, а її била пані і зачіпали паничі. Потому звеліли їй варити їсти челяді, і вона варила, аж стала старою дівкою. Тиха, покірлива, всіх слухала і плакала по закутках. Плакала, що робить на чужих, що сохне, втрачає силу і ніхто не сватає її. Плакала, бо любила землю, город, поле, а мусила варити їсти цілому табунові ненажерливої челяді. Навкруги була земля, така чорна, пухка, родюча, повесні пишна, восени багата, а ніхто не кликав її на ту землю, ніхто з хазяйських синів не схотів зробити її господинею. Потому віддалася за Андрія. Як це сталося, що вона пішла за нього, вічного наймита, старого парубка, бурлаку, що не мав навіть власної хати, не то що землі, — і досі не знає. Прийшли злидні до злиднів, а з них виросла біда. Наче знала, бо так плакала на весіллі.    З одного боку співають свашки, з другого — дружки, в хаті, мов в улику, у вікна дивиться челядь…    Імберу, матінко, імберу.  Вивини рубочок з паперу..    А їй підкотилося щось під горло, душить її, і вона б’ється головою об стіл, голосить і миє сльозами тоді вже чорні руки.    То доля її плакала тоді.    Пішли літа марне з світа, як лист по Дунаю…    — Агуш, трикляті… Агуш-ша!    Маланка скочила з призьби і пожбурнула грудкою. Квочка з курчатами кублилась на грядках і, сколошкана, сердито квоктала та стовбурчила пір’я. Жовті курчата розкотились по грядках, як горох. Налякане заколотом, знялось із сусідньої стріхи гайвороння і било крилами над обсипаною стріхою.    Маланка заспокоїлась і знов сіла на призьбу. Сонце спустилось іще нижче.    Еге, десь Гафійка забарилась на музиках. Хай погуляє дитина. Тільки їй волі, поки в мами та в тата. Та й те людям, мов сіль в оці. Казала ковалиха: «Водять Гафійку, немов панянку, у службу не дають — багатирі знайшлись…» Бодай тобі, прости господи гріха, стільки болячок, як у нас злиднів. Добре тобі казати, як у тебе повна хата дівок, а у мене одна, як душа. Тільки й потіхи на старість. Виняньчила, виплекала, мила й вичісувала, а тепер віддай людям. Мало ще мною люди поневірялися, всю силу забрали, всю кров виссали, а тепер іще дитину віддай їм… Не дочекають!..    Не таку вона їй долю готує, вона віддасть її заміж за хазяйського сина. Дівка здорова, чиста, хоч води напийся. Недурно парубки ззираються на неї. Посватає Прокіп, таж він пішов у Таврію, щоб було чим весілля відбути… Восени старостів зашле, вона вже бачить, що, куди й до чого.    Перед очима в Маланки встала левада — зелена, весела, над річкою… Вони з Гафійкою плоскінь беруть. Така гарна молодиця з Гафійки. Голова пов’язана хусткою. Бере вона плоскінь і виспівує. У колисці дитина спить. Прокіп привіз ячмінь, стіжок складає. І так їй весело, старій, так легко, наче вона помолодшала… Стоять городи, мов у віночку. Капуста в головки звивається. Квасоля вже пожовкла, вітер шумить поміж маківками, гарбузи розляглись, як годовані кабани, а картопля зародила, аж гич сплітається. То її чорні руки походили тут, кожен бурячок, кожну цибульку сама вона поклала в землю, сама і збере, як дасть господь діждати. Тепер вона господиня. Не на своєму — так на доччиному. Хоч на старість діждалась… І вона справить собі червоні чоботи, м’які, козлові, з китицями, як у ковалихи. Відколи вона віддалася — от уже чи не вісімнадцять років минуло, — не перестає вона мріяти про такі чоботи, щороку складає гроші, але гроші розтечуться на щось інше — і чобіт немає. Узути такі чоботи і білу намітку та піти до церкви. І щоб так поховали.    — Сидите собі? З неділею будьте.    Маланка здригнулася. Ага! То ковалиха.    — Атож! І ви будьте здорові… Дав бог святечко — святкуй його. Не роби, не працюй. Бог сказав: маєш будень — роби, а в неділю й з-під пазурчика не виколупай, бо й то робота. Лежи, сиди і не кивнись.    Маланка була солодка. Вона мала таку усмішку, мов розмовляла з панами у дворі.    — А я оце з музик. Тільки вже й нашого, що хоч подивишся на молодь. А там ваша Гафійка усе гуляє та й гуляє з тим одеським паничем — не скажу, чи правду про нього люди розказують, — із Марком Гущею… Все в парі та й у парі, немов голуб’ята… Сказано, молодощі. Бувайте ж здорові…    Маланка все солодко осміхалася, хоч душа в неї сичала.    «Ах, гладуха, — трясе салом, розносить поговір!» — проводила вона ковалиху неприязною думкою. І їй чогось згадалась ранішня сцена з Гафійкою.    На вулиці тим часом росли тіні.    Попід тинами грались дівчатка у посмітюхи: малі босі ноженята підкидали порох — три рази в один бік, три рази в другий. І здавалося, що у поросі грається табун горобців. Далекі поля рожевіли. З низин летіли в село бусли і поблискували білими крилами. Весняний вечір навівав думи.    «Яка ти розкішна, земле, — думала Маланка. — Весело засівати тебе хлібом, прикрашати зелом, заквітчати квітами. Весело обробляти тебе. Тільки тим ти недобра, що не горнешся до бідного. Для багатого пишаєшся красою, багатого годуєш, зодягаєш, а бідного приймаєш лише в яму… Але ще дочекають наші руки обробляти свої ниви, свої городи, свої садки… Поділять тебе, земле, ой поділять… І моєму дадуть… Годі тоді рибку ловити… Хоч-не-хоч, а йди, пане добродзею, до плуга… Ох, боже, боже, хоч на старість зазнати того щастя — дитину свою вивести в люди…»    А на вулиці починався рух. Бігли дівчата, молодиці, діти з ціпками, з хворостинами. Лопотали підтички, гупали босі ноги, брехали сколошкані собаки. «Степа-ане! Біжи вівці вилучати!..» — «Біжи сама-а!» — «Мати казали тобі, бодай-бись луснув!..» — «Тато казали тобі, щоб ти скрутилася-а-а!..» — «Наших шестеро, гляди, Марійко!..» — «Не розгуби ягнят, як учора, бо на гамуз поб’ю!..» — «Що-о? Де-е? Тю-у-га-а!..»    Сонце сідало червоно. Вікна горіли, як печі, стіни хаток стали рожевими, по білих сорочках розлилось червоне світло. Здалеку йшла на село хмара куряви. Вона все наближалась, росла, здіймалась до неба, врешті сонце пірнуло в неї і розсипалось рожевою млою. Звідти доходили якісь тривожні згуки, немов діти плакали або десь ціпи гупали на току, — і раптом овеча отара залляла вулицю і сколихнула повітря нескладним беканням. Жива маса овечих тіл терлась вовною, тремтіла і колихалася, як драглі; цілий ліс тонких ніжок замигтів перед очима, голі дурні морди розкривали пащі серед рожевої куряви і плакали: «Бе-е-е… ме-е-е…» В рожевому тумані, мов тіні, сновигали люди, з’являлись і щезали неясні обриси хат, у морі овечого лементу гинули всякі згуки, весь цей гармидер нагадував сон. Ззаду отари йшов чорний чабан, високий, ще більший від непевного світла, немов міфічний бог, ляскав пугою і кричав диким, грубим голосом, що покривав усе:    — Гар’я!.. Триш-триш!.. Гей!..    Вже нічого нема на вулиці, все щезло, як сон, пил поволі сідає на землю, а вечірнє повітря все ще тремтить живим акордом завмираючих згуків.    На землю глянули тихі зорі.    * * *    Сині стіни, в кутку бебехи, залитий пивом стіл. Тісний ванькирчик у Менделя.    — Не морочте мені, Хомо, голови — кажіть зараз: буде фабрика? Кажіть — буде?    Пиво пінилося у зелених склянкач і шуміло в голові.    — Таже сказав, що буде.    — О! О! А нащо ж ви радите віддати Гафійку в найми?    — Раджу. Однаково пропаде дівка. Наїсть, нап’є вдома, тобі ж гірше буде. А їй одна доля: найми. Думаєш — возьме хто бідну? Посивіє дівкою. Наймай, коли люди трапляються. Завтра ж відведеш в Ямище до економа; добрий панок, щоб йому черви язик сточили. Що ж, будемо сватами? Того тебе й кликав до Менделя.    — Не кажіть мені про те — не люблю. Я й в мислі не мав такого.    — Наймай, Андрію.    — Облишіть, Хомо. Краще пиймо.    — Чого ти чванишся? Старці, злидні, животи з голоду присохли до спини, а воно приндиться… Кажу, наймай, каятимешся потім.    — Е, я такого не люблю. Нащо робити з писка халяву. Андрій почервонів і встав із-за столу.    — Сиди. Може, неправда? Ти думаєш, що ти людина? Собака ти, та й вже. Яке наше життя? Собаче. Та ти сиди.    Гудзь поклав Андрієві на плечі свої здоровенні руки і посадив. Потому наблизив до нього свій безвусий, червоний від пива вид, від якого пашіло жаром.    — Ти не крути. Ти мені скажи: скільки літ прожив? П’ятдесят? Доживаєш віку? А де ж твої молоді літа, де твоя сила, покажи свою працю. Мозолі показуєш? Покажеш іще й горб. Цілий вік із тебе луску шкребли, а ти, воле, у плузі йди. Наша доля така — робім і грудьми, та не будемо людьми. Ти глянь на мене: гадаєш — Хома перед тобою? Худобина. Як став змалечку біля товару, так і досі. Цілий вік із худобою, сам худобиною став. Ціле життя хвости бачив замість людей, бабрався у гною, у гною спав, на гною їв, на купі гною й здохну. Я забув, як його у хаті й сплять, стонадцять чортів йому у хвіст! Сорочка на тобі зашкарубла, як кора на дереві, штани умазані в волячу мазку, бо кров волам пускаю, рук не можу відмити з гною. Сяду з челяддю обідати, кожне від мене ніс верне — смердить. А ти гадаєш — пахне? Тікаю від людей — до волів тікаю. З волами розмовляю. Я до них говорю, журбу свою виливаю, а вони ремигають, та ревуть, та хвости відвертають. Тільки в мене й розваги. А ти думав — жінка до мене заговорить, та ще й пригорне… діти защебечуть… своя хата зогріє. Ха! За тими волами я посивів парубком, побила б їх морока. Тепер тішся на старість, щоб йому дихати не дало, щоб його понесло поверх дерева, на безголов’я! Щоб він головою наложив, нужда б тя побила!.. Сто сот крот його ма… Бодай…    — Гей, чого кричиш, чоловіче, чого лаєшся?    — Га? Лаюся чого? На душі легше… Як нахмариться там, вилаюсь — і легше… якби не лаявсь — згорів би. Таку злість у собі почуваю, аж душа пашить… Як запече, як запече — так узяв би в руки довбню та й перебив би усіх. Ходив би від хати до хати — та й по голові, та й по голові. Одного за те, що п’є людську кров, а другого — що не боронить. А потому підпалив би, щоб усе вогнем взялося та попелом розвіялось, щоб тільки лишились гола земля та ясне сонце…    Хома стояв у хаті високий, аж під стелю; очі його дивились кудись поза стіни; безвусий, зморщений, як у баби, вид скривився. Він аж тремтів. Потому раптом зів’яв, опустився на лаву і душком випив пиво.    Андрія взяло за живе. Він теж хотів, щоб його слухали, почули все його життя, як воно стало перед ним отут, у тісному жидівському ванькирчику. Дожив до сивого волоса, а добра не зазнав, ой ні…    — Я так міркую, Хомо, коли чоловік працює… Але Хома знов сердився:    — Пропади ти пропадом. Одному все, другому нічого. Хіба я не бачив, як стара пані…    — Коли чоловік працює, він мусить за те щось мати. А як земля мені нічого не дає…    — …стара пані цілу зиму топила в грубах полотном, що лишилось іще від панщини…    — …Ну, як земля нічого не дає — на чорта вона мені? Однаково мені, чи я наймит на своїй землі, чи на чужій. А все наймит. Правду ви…    — …Злежалось полотно в коморах. Люди прохають: дайте хоч на сорочку — хай праця людська не гине марно. Та ти слухай же бо.    — Слухаю, слухаю. Гей, чуєте, правду ви мовите: таки собаче життя маємо. Таж то висотали з мене всі жили. Таж то цілий вік свій напихав я чужу пельку. Ще як була фабрика, жив якось, а як згоріла…    — Авжеж, погоріло, усе полотно згоріло.    — Яке полотно?    — Як «яке»? Таж розказував.    — А, так-так… Ну, пиймо краще. За ваше…    — А як же з Гафійкою? Наймаєш?    — Та годі вам. Пиймо.    — Ну, чорт із тобою, не хочеш — як схочеш. — Хома випив душком пиво і кинув склянкою об землю. На бренькіт скла прибіг наляканий Мендель.    * * *    Було якесь свято. Гафійка сиділа на призьбі за хатою. Біля ніг її шпортались кури і сокотали, допоминаючись їжі. На призьбі лежала розгорнена книжка.    — Агуш, агуша, йдіть собі порпатися попід тином… — проганяла їх Гафійка. — Ну, чого сокочете, дурні? А ти чого, зозуляста, витягаєш шию та заглядаєш до рук? Я вже тобі давала їсти. Вам тільки аби їсти, дурні. Сердишся, що таке кажу? А от поспитай Марка, послухай, що розумні люди скажуть. Він вам сказав би: дурні, зроду-звіку дурні. Вам дають жменьку пшона, а забирають усі ваші яйця або ріжуть вас на юшку. А ти, півню, по-дурному тріпаєш крилами, храбруєш. Коли б ти був такий сміливий, як Марко, ти не дав би своїх дітей продавати панам на печеню. А може, ні? Ну, та ти півень, а Марко орел. Ти послухав би, що він каже… Він каже… Та що ти тямиш? Ти нічого не розбереш. Бо коли б ти був розумніший, то побачив би, що й люди такі, як кури… Ну, чого кудкудачеш, біленька? Чого смієшся? Думаєш, я не знаю, що у вас добре? Думаєш собі, що ти кохаєш, кого сама схочеш, а я мушу віддатися за Прокопа, бо мати його за мене сватають? Дурна, дурна… Та нехай мене печуть, нехай ріжуть… нехай краще закопають мене в землю! Чуєш ти, зозулястенька? Ну, пішла геть, коли головою крутиш, невірна! Не бійсь, Марко нікому мене не дасть… бо він орел… а над ним, знаєте, кури, вороння того, вороння… мало не заклюють… Коли й люди на його, і староста, і навіть тато нападаються… а він добра хоче людям. Не тато, а Марко… Чуєте ж, кури, який він добрий, Марко мій… за те його парубки й дівчата страх люблять… і слухають… А ти куди, проклятий? Агуш! Бач — наслідив на книжці! Що мені Марко скаже, як побачить на ній півнячі сліди? Скаже: півень більше начитав, ніж ти. Ну, тепер усі гетьте, агуша, бо мені треба читати. Присунуся ближче до сонечка, хай і воно загляда в книжку, хай і воно читає… Ну, разом!..    * * *    З погодою щось діялося. Весна стояла суха і вітряна. По городах усе сохло, хліба на полі не росли, по шляхах носились цілі хмари куряви. Люди прохали дощу, бо все віщувало голод. Ціна на хліб раптом підскочила, і це так стурбувало Маланку, що вона щоночі бачила погані сни. Зате чим гірше було навкруги, чим більше надії хліборобів в’яли, тим більш Андрія опановували мрії про фабрику. Як Маланці дороге борошно, так Андрієві снилась фабрика. Часом він схоплювавсь серед ночі і спросоння, з якимсь жахом у голосі, питав Маланку:    — Був свисток?    — Який свисток?    — Ну, фабрика свистала? — сердився він.    — Опам’ятайся… то тобі в голові свище, по ночах товчешся, — бурчала сколошкана Маланка, позіхала, зітхала і не могла заснути до рання.    Андрія жерла нетерплячка. Він раз у раз бігав на руїни, щось обмірковував, прикидав, вираховував. Потім бігав по людях, розпитував, пускав поголоски, і коли вони знов доходили до його, значно змінені, і більш рішучі, він радів, хвалився Маланці і вірив. Навіть до своїх звичайних заробітків відносився він тепер ізлегка і не шукав їх.    Маланка нарікала. Дедалі все трудніше і трудніше ставало знайти якусь роботу. Трави погоріли, по економіях більш не наймали. Приступаючи до печі, вона просто дуріла, бо не знала, що варити. Приварку не було, вічні позики докучили всім, і навіть Маланці. Найдужче серце боліло в неї за Гафійкою — таке молоде, єдина дитина, і мусить голодом моритись. Якимсь чудом вона роздобувала для неї і приносила під фартухом мисочку ягід або свіжу паляницю. Андрій рідко звертав увагу на страву — голова його була запрятана фабрикою, — але часом і він відсовував нізчимну юшку і починав бурчати. Маланка чатувала на той мент. Вона вся скипала лихою радістю і жбурляла йому в лице всю отруту, все шумовиння свого серця.    В одній хаті жили два вороги, і хоч кожен із них поринав у власні думки і навіть тікав від другого, проте доволі було якоїсь дрібнички — і злість тіпала обома, немов пропасниця.    Одно їх єднало — це згадка про те, що Гудзь радив найняти Гафійку.    — А ти ж що, плюнув йому межи очі? — допитувалась Маланка, а сама, осміхаючись, думала: «Чекай, чекай, ось прийде осінь, тоді побачимо…»    — А я так розсердивсь, що мало не побив Хому! Їй-богу! — хвалився Андрій. — Таке вигадав!..    — Ти що тут робиш?    Маланка витріщила очі і зупинилась на порозі. На припічку горів трусок і кипіло горнятко. Андрій дививсь на вогонь, увесь червоний і захоплений. Маланка несподівано заскочила його, і він усміхався непевним, придуркуватим усміхом. Маланка приступила до печі, відсунула горнятко і зазирнула в нього.    — Ти рибу вариш? — поспитала вона наляканим голосом і вся пополотніла.    Андрій метнувся на місці, засунув знов горнятко, обкидав його жаром і мовчки усміхався.    — Чуєш, Гафійко, він рибу варить!.. — скрикнула Маланка.    В голосі її чувся такий жах, наче в горнятку щонайменше варилося людське м’ясо.    — Здурів! Здурів! їй-богу, здурів! — кричала Маланка, бігаючи по хаті, як на пожежі.    Відтак зупинилась перед Андрієм, сплеснула руками і, не розтуляючи їх, видивлялась на його здивованими, повними обурення і жаху очима.    Він рибу варить! Лина, що спіймав уранці! Що важив найменше чотири хунти! Не відніс у двір, не спродав панові! Ой, світ кінчається. Такого ще й не було, відколи Андрій рибу ловить. Вони ніколи не з’їли ще більшої риби, яку вживають пани. За такого линка можна б узяти зо два золоті, а він його зварив!    Усе це з плачем викрикнула Маланка Андрієві в спину при булькоті горнятка та потріскуванні сухого труску.    Андрій намагався обернути все в жарт:    — Не скигли, стара, сідай та попоїж рибки. Нема м’яса, як свинина, нема риби, як…    І він відніс горнятко на стіл та насипав в миску юшки.    — Тріскай сам, бодай ти не видихав! Ми пухнемо з голоду, в хаті ні кришки хліба, а він рибу варить!    Андрієві було ніяково; Маланка казала правду, але йому так хотілось риби, вона так принадно пахла, що ніздрі його тремтіли і роздувались.    Сопучи і надувшись, він засів за рибу, і плямкав губами, і сьорбав юшку так голосно, наче хотів заглушити жінчине голосіння.    А Маланка лютувала. Опріч того, що її живий жаль брав за знівеченою рибою, вона була голодна. Вона зіхляла з голоду, їй так хотілось чогось гарячого, смачного, незвичайного, а запах свіжої линини лоскотав ніздрі, спирав віддих; її аж нудило від сильного бажання попоїсти. Проте вона розуміла, що не може приступити до страви, і ще сильніше кляла.    — Не журись, жінко, ось поставлять фабрику, тоді зароблю дещо…    — Бодай ти так жив, як та фабрика буде! Андрій підняв очі. І вони на мить зупинились і кинули далекий погляд кудись у простір, поза стіни, поза хату, — і зразу стало ясно йому, що справді фабрики не буде, що то дурні надії, що краще б він не варив рибу, яку можна було продати та купити хліба. І враз риба втратила свій смак, охота до їжі відлетіла геть, і йому раптом схотілось покинути хату.    Андрій взяв шапку і вийшов.    Недоїдки риби вистигали на столі, а Маланка з дочкою сиділи мовчки по кутках та снували гіркі думи в мороці погаслого дня. Сум стояв у хаті, обнявшись із тишею.    Потім вони разом встали, підійшли, немов змовились, до стола і мовчки взялись за рибу. Вони поїли все до крихти, висмоктали кісточки, висьорбали юшку і, мов голодні коти, вилизали навіть миску.    * * *    Андрій збирався на пошту, почепив на плече шкіряну торбу, взяв у руки ціпок. Коли вбігла Маланка. На ній лиця не було. Бліда, засапана, очі горять, і вся тремтить.    — Іди… міряють…    Андрій видивився на неї.    Вона не могла говорити, притискала рукою серце і важко дихала. Другою рукою, умазаною в землі, бо тільки що полола, вона махала перед його очима і показувала на двері:    — Іди ж, міряють-бо…    — Хто міряє? Що?    — Пани, ох!.. Наїхали, будуть землю ділити…    — Яку землю? Що ти мелеш!    — Всяку… поміж людьми… Іди доглянь, щоб нам відрізали недалеко, ближче від села. Бо ще припадь дістанеш…    — Свят, свят, свят! Опам’ятайся. Мені на пошту треба йти. Маланка позеленіла:    — Ти підеш мені?    Вона прискочила до його, страшна, як дика кицька, з перекошеним ротом, із пекучим поглядом, бліда, як мара.    — Ти підеш мені зараз! — вищала вона тонким голосом. — Тобі, може, байдуже, дак мені не байдуже. Ти маєш дитину! Ти хочеш зарізати її! Ти всіх нас ріжеш. Зараз мені йди. Люди заберуть краще. Чуєш? Ну!    І, бачачи, що він стоїть ні в сих ні в тих і дивиться на неї, вона вхопила з припічка рубель і замірилась на його:    — Іди, бо тут тобі смерть буде!..    Вона ладна була його забити — Андрій це бачив.    — Тю, дурна! — знизав він плечима. — Таже бачиш — іду — Він сопів, як ковальський міх, і ледве поспішав за Маланкою.    Увечері повернулась Маланка додому весела, сливе щаслива. Вона бігала по хаті немов молодими ногами, а думки її літали, як білі голуби на сонці. Вона усміхалась. Такі чудні пани. Ходять по полю та й міряють. Вона їм у ноги: пани мої, лебедоньки, згляньтесь на мене, бідну, відріжте ближче, там, де пшениця родить, а вони регочуть. Іди, кажуть, бабко, додому, ми не те міряємо. А самі регочуть, бодай би вас бог мав у своїй ласці. Вони думають, що як вона дурна баба, то вже нічого не тямить… Стійте, стійте, може, і в неї голова недурно на в’язах. Хіба вона не зміркувала, що вони її дурять. Адже скажи людям зразу, що то для них землю ділять, то тут така б содома знялась, що живцем пожерли б одне одного… Кожен за краще бився б. Ну, але вони пам’ятатимуть бідну бабу, вони її не скривдять. Ще коли б Андрій прохав, а то став як пень, бодай би…    Не скінчила прокльону — не могла лаятись нині. Вона була такою доброю сьогодні, їй було так весело, так жалко всіх. Лагодячи вечерю, вона навіть приспівувала, а тріскуче полум’я сухого ломаччя немов раділо разом із нею. Андрієві вона подала вечерю з повагою, як до господаря, що має власний грунт і хазяйство, сама ж не могла їсти — не була голодна. Все, за що б не бралася, робила поважно, немов у церкві правила, а сама усміхалася до себе. На ніч змила Гафійці голову лугом, розчесала густим гребенем волосся, що аж вилискувалось; сама заплела дрібушки і кісники. Щоб голова в доньки була як сонечко. Щоб дівка була не гірш за людські.    — Може б, ти новий лейбик надів, бо старий чисто розлізся? — питала вона Андрія і дістала зі скрині єдину його святочну одежу. — Закропи душу ягідками, ковалиха дала…    Андрій давно вже бачив її такою ласкавою. А в неї серце розм’якло, в ній все співало. Співала колосом власна нива, співали жайворонки над нею, співав пісню серп, підрізуючи стебло, лунали співи по сінокосах, співало, врешті, серце, повне надій. Усміхалась доля. Не тільки власна, але й Гафійчина. В ногах чулась міць, у руках сила. Чорні жилаві руки були наче з заліза.    З того дня Маланка часто бігала на панське поле дивитись, як міряють пани. Вони ще блукали полями зо два дні, потім поїхали. Але Маланка добре знала, до чого воно йдеться.    Вона почала готуватись. Полючи на городі в багатого мужика, вона не хотіла брати грошей, а прохала відсипати пшеничним зерном, щоб мати гарний гатунок пшениці. Це на насіння, на розвід. Коли їла яблуко, обережно вибирала зернятко і сушила на вікні. Воно здасться. Ніщо не могло зробити їй більше приємності, як горсточка насіння, випрохана в путящої хазяйки або зароблена на поденному. Вона дійшла до того, то, опинившись на чужому городі, стежила очима, що можна б узяти на насіння, і, оглядаючись, потай ламала кращу маківку або зривала жовтий огірок і ховала за пазуху. У неї в хаті завелось багато всяких вузликів із насінням — великих і малих — і раз у раз щось сушилося на вікнах.    — Куди ти його подінеш? — дивувався Андрій. — Адже у нас усього тільки дві грядочки.    Вона таємниче осміхалась і поблажливо хитала головою:    — Не журись… То вже моя голова в тім…    В неділю вона ходила в ліс, де стояли готові зруби, оглядала їх, вибирала кращий матеріал, розмірковувала і розпитувала про ціни в лісників.    Вертала додому задумана, з очима, втупленими кудись у простір, гладила Гафійку по голові і часом усміхалась сама до себе.    Вона якось ходила навіть на ярмарок, а потому судили Маланку на селі: певно, баба має гроші, та лише таїться з тим, бо все вешталась по ярмарку та торгувала підсвинка.    * * *    Якось надвечір Маланка вийшла з хати і наткнулась на Гафійку, що стояла притулена до відвірка.    — Ти що тут робиш? — поспитала вона її, але, глянувши на Гафійку, Маланка так і зомліла. — А що тобі таке?    Гафійка не одповідала. Вона стояла зігнута, бліда, аж чорна, і тремтіла.    — Що з тобою? — допитувалась Маланка і взяла Гафійку за холодні руки.    Гафійка мовчала і тіпалась, як у пропасниці. Маланка завела її до хати і кинулась світити світло. Бліде світло ще чорніші тіні поклало на її виду; широко відкриті жахом очі заблищали, як скляні. Маланка зовсім перелякалась. Посадила Гафійку на піл і почала тремтячими руками обмацувати її лице, голову.    — Що тобі? Налякалася? Болить що?    Відповіді не було. Тільки під руками в Маланки тіпалось холодне тіло.    Маланка почала гукати Андрія. Та Андрія десь не було.    Маланці заходило в голову, що сталося з Гафійкою. Наврочив хто? Налякав? Підвіяло? Куди вона ходила? Де була? Що ж це, господи, подіялось дівчині! Коли б хоч сказала, коли б промовила, а то мовчить, як нежива…    Скляні очі і чорний, схудлий зразу вид лякав Маланку, і вона почала сама труситись над Гафійкою, хрестячи її всю дрібними хрестами.    На щастя, надходив Андрій. Він був веселий чи напідпитку, бо говорив голосно і зворушено:    — Ну, так і є… я ще тоді казав… Наїхали і забрали… Маланка зашипіла на його:    — Де ти волочишся?    — Де ж? На вулиці. Дивився, як вели Марка Гущу… Наїхали і забрали. Догрався. Я б такого, пане добродзею, за шию та на галузку. Коротка справа…    З полу почувся стогін.    — Цить! — накинулась на Андрія Маланка. — Бачиш, заслабла. Біжи зараз по Мар’яну… може, відшепче, підкурить чи переполох викачає… не знати, що їй таке. Ну, біжи ж швидше…    Андрій подавсь до шептухи.    Мар’яна, мабуть, помогла, бо за два дні Гафійка підвелась. Худа, жовта, аж чорна, немов удовиця, сумна і мовчазна. Вона все тікала з хати, щоб не бути вкупі зі старими. Найбільше уникала батька, немов боялась його. На самоті плакала. І думала, думала, аж їй тісно ставало від думок..    * * *    Не все горе, бували й радощі.    Після довгого літнього дня, коли сонце сідає, а розпечена земля поволі скидає з себе золоті шати, коли на бліде, втомлене днем небо з’являються крадькома несміливі зорі, в останньому промінні сонця справляє грища мушва, а дивно м’яке, злото-рожеве повітря приймає віддаль бузкові тони і робить простори ще ширшими і ще глибшими, — Маланка з Гафійкою волочать курною дорогою утому тіла й приємне почуття скінченого дня. Вони несуть додому спечене, як і земля, тіло, а в складках одежі пахощі стиглого колоса. Не розмовляють. Йдуть мовчки, помахують серпами. Розігнута врешті спина, пущена вільно рука, ще злегка тремтяча від цілоденного напруження, м’який пил під ногами замість стерні здаються тепер щастям. А вдома чекає спочинок і сон, короткий, як літня ніч, але солодкий, як холодний лист до рани. Коли б швидше додому… Не вечеряти, не сидіти, не розмовляти, а впасти на лаву, як камінь у воду, — і вмить склепити очі.    Сонна, напівпритомна, Маланка розкладає в печі вогонь і приставляє окріп, щоб зготувати Андрієві вечерю. Вогонь палає і гуготить, а вона заплющує очі, хитається, і їй здається, що то шумить колосом нива і серп черкає по стеблу. Ой, як душно, як сонце пряжить. Ба ні, таж то вогонь пече, бо близько стала. Ось вона нажала сніп і крутить перевесло… так болить спина, трудно зігнутись. Ага! То вона тісто місить на галушки. Жни, Гафійко, жни… трудно, серце, заробляти, за дванадцятий сніп жавши, а треба. Що, пучку врізала, сичиш із болю? Ай, ні, таж то окріп збігає.    Сьорбає юшку Андрій… здається, говорить щось… у хаті чи надворі?..    — Чом не вечеряєш?    — Га?    — Вечеряти йди…    — Вечеряй сам… я потому.    Ложки треба по… а-а-а! — помити. Такі ноги важкі, мов у чоботях… а голова ж… голова, ледве на в’язах здержиш…    Ну, врешті… На призьбі краще. Ти спиш, Гафійко?.. Подушку взяла б… ну, спи й так, дитино, коли заснула. Ой кісточки ж мої, кісточки болючі. Ой мої рученьки, ніженьки мої… Іже єси на небеси. Хліб наш насущний… А-а-а!.. Зорі дивляться з неба. Жаби крякають до сну. Блакитна баня спускається все нижче і нижче… налягає на тіло, гнітить повіки. Так солодко, спокійно… Не встав би й на суд страшний, не звівся б і до долі… А небо все нижче та й нижче… пестить, обіймає… зорі лоскочуть, немов цілують. Душа розпустилась у блакиті, тіло прилипло до призьби і тане, як віск на вогні. Нема нічого… небуття… повне небуття!..    Хіба ж не радощі!    * * *    Аж по жнивах показалося, що зима буде голодна. Посуха та й посуха. Жита запалило, хліб уродивсь рідкий та безсилий. Сміх і горе було дивитись на те, що зажали Маланка з Гафійкою, а настріляних Андрієм качок та зайців поїли пани. Ще трудніше заробити буде сеї зими, ніж торік, а ті, що міряли землю, як щезли, так і слід їх пропав. Ані чутки. Андрій теж мовчить щось про фабрику.    По селу йшли розмови про Гудзя. Оповідали, що він у гніву забив ломакою вола. Ударив попід вухо і розколов голову. За те пан прогнав його з двору, і тепер Гудзь вештається без служби, пропиває останню одежу і хвалиться, що й панові таке буде, як волові. Колись він заскочив і до Андрія.    — Ловиш рибку, пане добродзею? — привітав він його з п’яним сміхом. — Лови, лови, може, нею подавляться ті, що їдять її. Фабрикант! Він думає, що для нього фабрику збудують. Аякже, чорта пухлого дочекаєшся!.. Сови та ворони там житимуть, поки не завалиться ік лихій матері. Кажи — наймеш Гафійку? Ні? Волієш із голоду згинути, як руда миша зимою? Ну, здихай, враг тебе бери з усім кодлом, хіба мені що? Знайдемо й другу!..    Він розсердився, гримнув дверима і вийшов із хати, але за хвилину знов просунув у двері червоне й завзяте обличчя:    — Гей, ви, фабриканти! Пам’ятай одно з другим, що ще прийде коза до воза та скаже «ме»… Але Гудзь дасть дулю — о!..    Андрій не витримав:    — Ах ти, п’янюго, котолупе якийсь, а тобі яке діло до мене! — кинувся він до дверей, та Маланка не пустила.    — Облиш!.. — завищала вона пронизуватим голосом і засвітила до нього зеленими, повними злорадної втіхи очима. — Не займай, — скалічить. Тоді як на фабрику ходитимеш?    — На фабрику?    — Атож…    — На фабрику, кажеш?    — Таже чув… збудують для тебе… Вона цідила слова, немов отруту. Андрія душила злість:    — Свербиш, болячко? Сверби, сверби, поки не почухаю. Краще кажи — засіяла лани свої? Багато тобі наміряли? Де ж ті пани, що ти їм руки лизала?..    — А де ж? Фабрику тобі будують…    — Ти знов своє?    Андрій побив Маланку. Вона лежала на лаві і голосно стогнала, а він блукав по оголених сірих ланах, байдужно, без цілі, аби далі від дому.    Гафійка плакала. Вона краще пішла б у найми.    * * *    На покрову повернув Прокіп. Йшла чутка, що йому не пощастило. Зразу не міг найнятися, бо народу найшло більше, ніж треба, і ціни впали; відтак заслаб у Каховці і пролежав місяць, далі подавсь у Таврію, а звідти опинився аж у Чорноморії. Повернувся обідраний, слабий і без грошей. Маланка не дуже няла віри тому. Чого люди не сплещуть. І вона потай від своїх побігла, немов за ділом, до Кандзюбихи. Показалося — правда. Прокіп блідий, аж зчорнілий, від вітру валиться та все вилежується, а стара Кандзюбиха мало не плаче, розказуючи, як ледве-ледве очистила сина від нужі. Куди вже йому женитися? Була думка — заробити хоч на весілля, а тим часом такий рік випав, що й хліба не стане…    Сумна повернула додому Маланка й нікому не похвалилась, що бачила й чула. Нехай вже воно присхне на ній, як на собаці.    * * *    Чим ближче було до пилипівки, тим більше Маланка втрачала спокій. Не давала спокою й Гафійці. Дух охайності, чепуріння опанував її цілком — і вона товклась по цілих днях: двічі побілила хату знадвору і всередині, щодня підмазувала комин та підводила червоним глеєм припічок.    Гафійка мусила нарізати з паперу нових козаків та квіток і обліпити ними стіни від божника аж до дверей. Крила голубків, що гойдались перед образами на нитці, замінені були новими, ще більш яскравими, а на те, щоб набути шматок шпалеру з червоними рожами під образи, пішли усі яйця, які збирались одне до одного.    — Чого ходиш чорна! — гримала Маланка на Гафійку і змушувала її мало не щодня міняти сорочку, сама чесала їй голову і вплітала в коси нові кісники. Осінніми вечорами вона рано світила світло, чепурилась, немов у свято, і, сидячи у своїй охайній хатинці, часто поглядала на двері, тривожно прислухаючись до гавкання собак, і хвилювалась немов на щось чекала.    Часом удень, покинувши роботу, вона висовувала з кутка Гафійчину скриню і переглядала її убоге шуплаття, розгортала вишивані рушники і переводила задуманий погляд на дочку. Відтак поправляла на ній намисто, обсмикувала сорочку, укладала складки спідниці і жалібно похитувала головою, змигнувши крадькома сльози.    Але чого вона не могла байдужмо чути — так се бубна. Як тільки з далекого кутка села під хмарним осіннім небом розлягалось його глухе дудніння, вона вискакувала надвір прислухалась, намагалась угадати, в якому дворі справляють весілля, і виявляла таку цікавість до того, хто кого посватав, немов сама мала надію незабаром віддатись. Вона жила у вічному напруженні, її рухи зробились жвавими, нервовими, а малі чорні очі неспокійно поблискували.    А бубон гудів. Починаючи з середини тижня, ходили по вулицях молоді з розпущеними косами і падали в ноги, прохаючи на весілля, або місила болото весільна перезва, сповняючи холодне повітря піснями. Маланка в одній сорочці вискакувала на поріг хати, підпирала голову долонями і жадібно стежила оком за весільною процесією, мерзла і не помічала того. Вона несказанно дратувалась.    Кожен засватаний парубок, кожна дівчина, що подала рушники, втрачали раптом в її очах ціну, не варті були доброго слова.    — Посватав! Узяв добро! — шипіла вона з кривим усміхом. — Буде годувати чужі діти і жінку-нетіпаху… Хіба ніхто не знає, що вона й хліба спекти не годна, їй тільки до хлопців іржати…    — Зав’язала собі світ за тим ледащом… Рябий, гугнявий, та ще й злодій: украв торік лантух жита з току…    Зате, стрічаючись із жінками, що мали дорослих синів, вона ставала солодкою і хвалилась дочкою: слава тобі, господи, таке воно в неї роботяще, таке добре, покірливе, немов телятко…    Час тягся.    Вечір за вечором просиджували вони з Гафійкою у прибраній, як на Великдень, хаті, в чистій одежі, немов чекали дорогого гостя, що от-от не видко як затупає перед хатою, сколошкає собак і відхилить двері. У Маланки захована навіть була в комірчині, під старим манаттям, пляшка горілки, про яку, крім неї, ніхто не знав.    А навкруги лунали музики, дудніли бубни і полошили нічну тишу п’яні пісні. Ніхто не з’являвся. Криві стіни хатинки, вип’явши боки, моргали по кутках зморшками-тінями, паперові козаки, узявшись у боки, стояли в ряд і мовчки дивились на тьмяне світло лампки, а чепурні голубки крутились перед образами, пересуваючи довгі тіні крил по низькій стелі. Нудна тривога, мов дерево з насіння, росла в Маланчиній душі. Невже не прийдуть? Невже ніхто не посватає? Вона перебирала в пам’яті усіх парубків села — і багатих, і середніх, і навіть бідних, хоч довше зупинялась на багатих. Міркувала, прикидала і все сподівалася. Часом вона думала, що Гафійка сама винна.    — Гей, ти, вайло! — гукала вона на неї, коли Гафійці ненароком вилітало з рук веретено або коли вона зачіпляла що по дорозі. — Яка з тебе хазяйка буде, що ні ступити, ні зробити до ладу не годна? Кара божа — не дівка, — сердилась вона знову. — Ти як голову вичесала? Хто тебе візьме, таку нечупару? . Чого мовчиш? Говорити не вмієш?.. Побачите, вона й долю свою промовчить… Усе не так, як людські діти…    Але, помітивши сльози в Гафійчиних очах, вона замовкала, жаль сповняв її серце і вилітав довгим зітханням… Вона вже знала, яка доля чигала на її дитину. Доведеться їй топтати материну стежку.. Ой доведеться…    З пониклою, обваженою гіркими думами головою вона прислухалася до останніх згуків затихаючої в селі весільної музики, з якими гинули її останні надії, останні сподівання…    * * *    Ідуть дощі. Холодні осінні тумани клубочать угорі і спускають на землю мокрі коси. Пливе у сірі безвісті нудьга, пливе безнадія, і стиха хлипає сум. Плачуть голі дерева плачуть солом’яні стріхи, вмивається сльозами убога земля і не знає, коли осміхнеться. Сірі дні зміняють темнії ночі. Де небо? Де сонце? Міріади дрібних крапель, мов умерлі надії, що знялись занадто високо, спадають додолу і пливуть, змішані з землею, брудними потоками. Нема простору, нема розваги. Чорні думи, горе серця крутяться тут, над головою, висять хмарами, котяться туманом, і чуєш коло себе тихе ридання, немов над умерлим…    Маленьке, сіре, заплакане віконце. Крізь його видко обом — і Андрієві, і Маланці, як брудною, розгрузлою дорогою йдуть заробітчани. Йдуть та й йдуть, чорні, похилені, мокрі, нещасні, немов каліки-журавлі, що відбились від свого ключа, немов осінній дощ. Йдуть і зникають у сірі безвісті…    Тьмяно в хатинці. Цідять морок маленькі вікна, хмуряться вогкі кутки, гнітить низька стеля, і плаче зажурене серце. З цим безконечним рухом, із цим безупинним спаданням дрібних крапель пливуть і згадки. Як краплі сі — упали й загинули в болоті дні життя, молоді сили, молоді надії. Все пішло на других, на сильніших, на щасливіших, немов так і треба.    Немов так і треба…    А дощ іде… Горбатими тінями у хатнім присмерку сидять старі, немов рішають загадане Гудзем завдання: чи прийде коза до воза?    А мабуть, прийде…    -------------------------------------           ЧАСТИНА ДРУГА    Сніги впали великі, і Андрій радо прокидає од порога до воріт стежку. Воно усе ж робота, та й не мусить чоловік вічно стирчати в хаті, де світить порожнім оком голод та нужда товчеться по вогких кутках. Бо то, пане добродзею, приходять останні часи: і рад би щось заробити, та нема де. Не знаєш, як перебути зиму. Маланка чорна, зсохлась уся на шабатурку, тільки оком пече, та колить, та бухика по хаті, аж шибки деренчать. Весільну пам’ятку маєш Маласю. Аякже… Як брав панич Льольо, той, з сусідньої економії, в нашого дідича дочку, стара наче здуріла: чим стріну, як будуть од вінця їхать, — ячмінним хлібом? Вона в них служила, на її очах і панич виріс… Бігала по селу, змокла, на качан змерзла, поки не випрохала десь паляниці. Либонь, в ковалихи. Правда, дав панич Льольо два злоти, та один бабі Мар’яні оддала, бо як схопила колька, то мало душа не втекла з тіла. А тепер маєш — бухикай, серце… панську ласку викидай з грудей.    Андрій розігнув спину і застромив лопату. Він загрівся, димів парою, неначе комин, вуси І брови стали в нього молочні.    Село було засипане снігом до половини. Низенькі хати осіли під синьою банею неба, немов баби в намітках на коліна стали у церкві: за коловоротом по полю око м’яко бігло снігами аж до крайнеба і не мало на чому спинитись.    Андрій взявсь за лопату і знов зловив загублену думку. Бо він собі так покладає: як піде чоловікові з якого дня, то так воно вже і йдеться… Стара каже, що знала, а він не сподівався навіть. Де-де? Щоб син хазяйський та узяв убогу? Щоб Прокіп засватав Гафійку? Ну, що ж, таки було. Різдво із хати, а старости в хату, та нічого з того не вийшло. Затялась дівка і ані руш. Йому нічого, а Маланці горе велике. Не спала, а снилось за хазяйським сином бачити дочку, поле орати в городі садити… Ха-ха! Оближи губки, Маласю… Дівка не хоче. Гляди, чи не Марко в голові в неї… Може, вже й кісточки його згнили, може, помер десь в тюрмі… Була дівка як огірочок, а стала немов черниця. Схудла, мовчить і до батька жаль має. А він чим винен? Хіба він завдав Гущу в тюрму? Бо що, пане добродзею, бунтар, то таки правда, знали що з ним зробити…    Хе, от вже й втомився. Геть чисто захляв за зиму, захарчувався. Ще літом нічого: бурячок там, цибулька, рибки наловиш.    Ну Прокіп не мав чого ждати. Іншу засватав. Аякже.. Маланка аж плакала з злос..    — Га! Фабрикант! Бач, як старається, щоб жінка ніжок не замочила, болячка б… Здоров!    Ху!.. Бодай вас, Хомо, як налякали… Дай… боже.. Я, знаєте, тепер такий полохливий, що й тіні своєї боюся.    Хіба в тебе душа? От заячий дух…    Хома видимо глузує. В зморшках старого, безвусого виду глибоко залягла злість.    Андрій звик вже до того. Він знає, що, відколи пан прогнав Гудзя, злидні ще гірше його обсіли, а проте каже:    — Добре вам, Хомо, що ви самі, а у мене три пельки в хаті.    — Ха-ха… Мені? А добре, бодай йому так легко здихати, як мені жити… Став пиво, скажу новину.    — Де-де! Я вже забув, яке воно на смак… Про фабрику? Ет, багато вже говорили…    — Не віриш? Панич Льольо ставить гуральню.    — Та ну?    — Не ну, а справді. З старої сахарні зроблять гуральню, ще й дім для себе збудує Льольо, щоб він тобі луснув на радість.    — Та що ви кажете? Звідки?    Не вірить, чортове зілля… Кидай лопату, ходім.    Куди?    — Не питай, а ходім.    Андрій крутив лопату в руках і неймовірно дивився на Гудзя. Врешті встромив лопату в сніг і опинивсь за ворітьми.    — Нащо лопату покинув, ще хтось потягне, ти! — почув він голос Маланчин, але навіть не озирнувся.    Брів у снігу, поспішав за Хомою. Хома ставив ноги рішучо, злісно, як говорив, а сніг розкидав, наче коняка. Андрій голосно сапав, його очі бігли кудись наперед, назустріч мурованим стінам, що, здавалось, уже тремтіли від живого робочого руху, уже бухали з коминів димом.    «На сей раз Хома не дурить», — калатало серце в Андрія.    Ішли безлюдним селом, засипаним снігом, мов глухим лісом, який швидше хотілось минути, щоб побачить простори.    Коли ж нарешті на горбку перед ними зачорніли руїни сахарні, Андрій виразно на мить побачив дими, почув знайомий гомін. Правда, дими враз щезли, зате біля сахарні роїлась купа людей і чорніли підводи.    — Куди біжиш? Постигнеш…    Андрій одмахнувся рукою. Ет, що там тепер Хома. Він бачив уже валку саней з колодами, брусами, повні лубки червоної цегли, немов миски ягід, волохатих коней, закутаних у власну пару, зігнуті спини, підняті пуги. Ньо. Вйо! Соб-соб!.    На подвір’ї стояв прикажчик і серед криків та зойку приймав матеріал.    Андрій бігав од саней до саней, обмацував дерево, стукав по цеглі, заглядав кожному в очі, немов питався: чи правда? Перед прикажчиком зняв шапку і довго мовчки стояв.    Підійшов до Хоми і осміхнувся.    — Буде?    — А буде…    — Гуральня?    — Таже казав.    Споловілі, зеленкуваті очі Андрія блищали, як лід, що тане на сонці. Вони пестили чорні, задимлені стіни сахарні, круглі жовті колоди на білім снігу, сміялись до стосів цегли, до прикажчикової бороди, сивої од морозу. Тепер, пане добродзею, вже пустять пару… Не буде чоловік з голоду гинуть, аякже.. прийде термін — бери готові гроші. Так, так, Маласю, от тобі й «фабрикант»…    — Що, Хомо, буде? А бач, а бач..    Але на Андрія шипіли з Хоминих очей зелені гадючки:    — Чого радієш? Гадаєш, вони горілку гнать будуть? Кров з тебе гнатимуть, а не горілку. Хліба схотів? А горба не заробиш? Гляди! Кому черево наросте аж вище носа, а тобі жили тягтиме, пропади воно прахом…    — Чекайте, Хомо…    — …бодай би взялось вогнем та розвіялось попелом разом з людською кривдою…    — Чекайте ж бо, Хомо…    — Чого чекати? Він дума — гуральня. Домовину тобі готують — чотири дошки та яму. Та й вже.    — А, які ж бо ви, Хомо…    Але Гудзя годі було спинити. Він гнав, наче з горба. От взяв би — р-раз, р-раз, розвалив би к бісовій мамі, зрівняв, би з землею, щоб і пам’ять пропала на віки вішні.. Хома махав руками і тупав ногою. Кожна зморшка на безвусому виду скакала у нього, і видко було, як під старою свиткою корчилось тіло, наче пружина.    Андрій з ляком дивився на Гудзя. Він навіть язика забув у роті.    Що се з Хомою? І що він каже? Треба ж із чогось жити… Хіба краще отим, що крутяться на латочці поля і не зберуть, буває, навіть насіння? Або тому, що закопає силу у панські лани, а прийде слабість, каліцтво чи старість, то здохне, як пес, під плотом? І що-бо він каже, господи боже…    Але Хома помалу одходив. Злість і прокльони розсипались раптом в хриплий, застуджений сміх…    — Ха-ха! Ну, ставиш пиво? Твій могорич. Гайда до Менделя    Андрій посміхнувсь винувато. Чому б не поставить? Ой, як би охоче він сам напився на радощах пива, та… Вірите, Хомо…    — Ну, ну… не маєш? Чорт із тобою… теж «фабрикант»! Я йду …    Андрій дивився у спину Хомі, але перше ніж зникла похила фігура, затихло шипіння зелених гадючок, погасли пекучі слова, і одно тільки дзвеніло в Андрієвих грудях — гуральня!    Він хотів ще раз почути те слово. Стояв перед прикажчиком і м’яв шапку в руках.    — Гуральня буде?    — Гуральня.    От. Тепер вже напевно. Він почув гордість, самоповагу, наче не панич Льольо, а сам він оживить мертві стіни сахарні, пустить в рух колеса, паси, машини і людську силу.    Село, хлібороби, земля…    Яке все бідне, злиденне…    Кроти! Залізли на зиму у білі нори, а прийде весна, почнуть мучити землю, різати груди. Дай, земле, покорму! А земля стогне, пісна, безсила, подерта на латочки. І замість покорму дає свою кров. Не хліб, а кукіль родить, будяки, хопту. Годуйся!..    А тим часом голодний зростає, множиться, корчиться, як гадюка, порубана на шматочки.    Намножилось вас. Хоч би милосердний господь порідив вас війною або мором яким. Може б, легше було на світі…    Ну, а йому що? Він не має землі. Гуральня дасть йому хліб… Хома каже дурниці.    І ти, Маласю, дурно сміялась. Казав Андрій Волик — буде гуральня, — і буде…    * * *    Гафійка увійшла в хату і притулила до печі замерзлі руки.    — Забула, що піч холодна, — винувато посміхнулась вона. Маланка обернула до неї червоні очі.    — З ким розмовляла у сінях?    — Прокіп приходив.    Прокіп! З того часу, як він оженився, Маланка не могла чути його наймення.    — Чого йому треба?    — До мене приходив.    — До тебе? Чого?    — Книжки приносив.    — Нехай носить жінці своїй, а не тобі…    Їй хотілось вразить поглядом дочку, але не вдалось. Набігла сльоза, загризла, довелось кулаками закрити очі.    Тепер Маланчині очі вже самі плачуть. За осінь та зиму стільки вилляли сліз, що уже звикли. Бо настав холод, сльота та негода не тільки в природі, айв серці. Облетіли надії, розметались безслідно, і там тепер голо, як в лісі. Сніги тепер в серці і вовки виють. Господь не схотів показать свою правду: як була панська земля, так і лишилась панська. Дурно Маланка збирала насіння, дурно плекала надії. Вузлики з зерном так довго висіли під образами в хаті, аж намулили очі. Нарешті зняла та винесла в хижу. Годі себе дурити. «Нащо знімаєш? Настане весна — лани засієш». Се Андрій так впік у живе.    Сухі губи Маланки стиснулись од болю на саму згадку.    Їх троє, а всім судилась однакова доля. Холод, і голод, і безнадія. Днями сиділи в нетопленій хаті і не варили страви. Світили ненависним оком, кусались кривавим словом. Як звірі. Щоб не замерзнуть, Андрій нишком по ночах рубав на шляху верби або розбирав стріху в сусідніх порожніх будинках. Якби не совість — крав би. Потому залізла колька у груди, вчепився кашель. Печінки вивертало, по ночах ніхто спати не міг. Навкруги порожньо, сумно. Гафійка ходить немов черниця. Мовчить, нічого не каже. Хіба Маланка і так не знає?    — Бач, книжки носить… Якби пішла за нього, читали б разом.    — Облиште, мамо.    — На кого чекаєш? На Гущу? Бачиш, біда. Батько небагато заробить, я немічна, зчорніла од праці — та що із того? А Прокіп…    Ах, як се нудно, як нудно все одно чути!..    — Ви не журіться, мамо. Я піду в найми. Маланка прикусила язика.    — До двору наймуся. Або до Підпари, він, кажуть, шукає дівки.    Очі в Маланки стали налякані, круглі. Щось промайнуло на мить перед ними, давнє, напівзабуте.    Вона підняла руки, наче хотіла його одігнати.    — Мовчи вже краще.    — Їй-богу…    Тоді Маланка раптом розм’якла. Що там журитись, коли все йде на краще. От перебудуть зиму, весна не за горами. Андрій напевне найметься до пана, почнуть люди городи копати, підуть заробітки.    Голос Маланчин ставав теплішим, немов нагрівався од сонця, що тихо сідало перед самою хатою. Золотий обрій зробив з вікна вівтар, комин червонів жаром, неначе в печі палало, мова стелилась лагідно, як останнє проміння, і гасла поволі в вечірніх тінях. До Гафійки лиш часом долітали окремі слова. Той лагідний тон будив у неї згадки, навівав думи.    Коли б знала — куди, пішла б пішки до нього. Нехай би не думав, що одцуралась. Сказала б: «Я не забула, Марку, твоєї науки: ти кинув слово, а з нього вродилось десять… Тебе зачинили за грати, а твоє слово ходить по світу…»    — …Настануть жнива, будемо жати, заробимо хліба, а восени…    «Хто любить вірно, той хтів би весь світ засіять милого словом… Знущаються з тебе, а я хіба мало прийняла муки? Гляди, яка стала. Щодня тобою журюся, щодня моя думка круг тебе в’ється…»    — …Посватає хтось… ще твоя доля за дверима у бога…    «Чекаю на тебе і виглядаю. Як не за тобою, то ні за ким. Одна в мене потіха, що розмовляю з тобою, хоч ти й не чуєш…»    Вікно поволі гасло.    Земля повечеряла сонцем і облягалась на ніч. Блакитні тіні розкривали свою глибінь і приймали, як в м’яке ложе, Гафійчині думи, сподівання Маланки…    * * *    Маланка не хотіла вірити. Ат, знов наплів Гудзь. Андрій аж мінився, так сердивсь. Він бачив на власні очі. Не сам Хома, прикажчик казав. Вуси ще білішими стали на червонім виду, і очі лізли наверх. Маланка низала плечима, але вдягла кожушанку і побігла до двору. Тепер се вже її справа. Панич Льольо мусить найняти Андрія, вона ж в них служила, вона робила на них. Маланка довго кашляла в кухні, поки нарешті вийшов панич. Ну, панич як панич, пожартував трохи з старої, але Андрія найняв. До прикажчика в поміч.    Се була велика радість. Тепер вже щодня палав у печі веселий вогонь, смачно пахло борщем або галушками, і коли Андрій смерком вертався до хати, свіжий од вітру, з духом морозу у всіх складках одежі, Маланка старалась догодити йому і повага хазяйки була у всіх її рухах.    По вечері Андрій присувався до печі і виймав люльку. Червоний жар кліпав до нього синявим оком, моргав, стріляв зірками і загортався, нарешті, на ніч в кожух сірого попелу. Гафійка гриміла ложками, хлюпала літеплом, а Маланка, заклавши руки, побожно слухала оповідання про те, скільки привезено цегли, яке й чому забраковано дерево, що прикажчик нічого не розуміє і, коли б не Андрій, не було б діла.    З весною, коли розпочались справжні роботи, розмови ставали більш різнобарвні і розростались. Андрій був як у гарячці. Йому здавалось, що все йде дуже помалу, що будуванню кінця не буде. Се була його гуральня, се він ставив її, і навіть Маланка, заметившись його настроєм, часто бігла дивитись, як посувалась робота. Вона навіть забувала свої мрії про землю і жила з Андрієм одним життям.    Нарешті одного дня, так щось по зелених святках, високий комин гуральні дихнув клубами диму і з колишніх руїн сахарні розлігся понад селом свисток.    Андрій зірвався з місця. Він нахилився вперед, витягнув шию і ловив вухом той клик машини довго, уважно, наче боявся пропустити з нього хоч одну мить. Потому обернувся до жінки, весь сяючий, з впрілим одразу чолом:    — Чуєш, Маланко? Маланка чула.    — Се тобі не земля, що буцім мають ділити… Се тобі, пане добродзею, не жарт, а гуральня…    Маланка зітхнула. Вона тільки глянула на свої чорні та сухі руки, що просили іншої праці, і почула, як її мрії впали глибоко, аж на дно серця.    Того ж таки вечора Андрій пішов на нічну зміну.    * * *    Хоч од м’ясниць, як оженився Прокіп, небагато часу минуло, але Гафійці здавалось, що Прокіп виріс і навіть постарів. Він стояв перед нею і говорив, а вона оглядала його широкі плечі, спокійне лице, на якому несподівано якось виросла борода і осіла чоловіча повага, їй здавалось, що його сірі, трохи холодні очі дивились не так на неї, а всередину, в себе, і через те слова були міцні та повні, наче добре зерно. Вона теж чула, що багачі сердиті на нього.    — Найбільше лютує на мене Підпара. В неділю кричав на сході: «Таких, як Кандзюба, в Сибір. Завів газети, книжки голоті читає, бунтує народ. Бомажки розкидає». А сам, як стріне, зараз питає: а що там чувати? Що про війну нового пишуть? Мати теж дорікають: світите світло, а воно дороге.    — Ну, а Марія?    Прокіп зирнув на неї допитливим оком. Гафійка стояла міцна, запалена сонцем, з тонким пушком на руках і ногах, мов золота бджілка. Спустила очі додолу і уважно ловила між два пальці ноги якесь стебло.    — Марія? Що ж, молодиця як молодиця… їй аби люди, аби послухать та свого докинуть. Не так склалось, як думав. Мені б товариша треба, та ти не схотіла.    Стебло не давалось, тікало з-під пальців.    — Облиш, Прокопе, годі.    — Та я нічого. Не кличеш жалю, сам часом прийде до тебе. Все сподіваєшся Гущі?    Гафійка підняла на Прокопа очі.    — Сеї ночі Марко мені снився.    — Ага! Я і забув. Дядько Панас стрів мене вранці: прийду до вас, каже, послухать, про що там мудрі радять…    — Сниться мені, тільки я ніби скінчила розносить листочки і вже останній виймаю, щоб застромити Петрові в повітку, — хтось мене ляп по руці. Я так і захолола уся. Дивлюся — Марко. Такий сердитий. «Я, — каже, — сиджу за вас у тюрмі, а ти так слова мої сієш? Покажи руки». А мені соромно — страх, що руки порожні, очей звести не смію, не смію показать йому руки. І хочеться похвалитись, і не добуду голосу з грудей… Чуєш, Прокопе, коли нових даси? У мене більше нема.    — Нема і в мене. Піду на тижні в город, то принесу. А ти заходь.    Прокіп обіймав оком Гафійку. Туга, здорова, чиста — вона світилась на сонці, як добра рілля, як повний колос, а очі мала глибокі та темні, як колодязне дно.    Ті очі його чарували. Прокіп зітхнув.    Але зітхай не зітхай — інакше не буде.    Він хтів принаймні словом полегшить свою душу, як хмара чує потребу вилить свою вагу, і говорив. Бо що свої болі — пусте. Світове горе велике. Він надивився на нього. І вдома, і по світах. Скрізь бідні сподом, багаті зверху. Долиною сльози, верхами глум. У поросі люди, як той спориш придорожній, затолочені сильним, багатим. І нікому крикнуть: «Зведись, народе, простягни руки по свою правду». Як сам не возьмеш, ніхто не дасть. Не народився, видко, ще той, кого почують. Треба мати великий голос. А що можемо ми? І де наш голос? Тільки пошепки скажеш: «Вставай, Іване, обмий лице. Зведися, Петре, нас більше буде». Коли б спромога хоч се зробити, кількох збудити, а ті вже інших. Запеклась кривда у кожного в серці, торкнись до болячки — і запече.    Щось було тихе, покірне в тих скаргах, наче річка журливо дзвеніла по дрібних камінцях.    Ні, Марко не такий. Він, як бурчак, рвав би каміння, рив береги, з корінням вивертав би дерева. Його слухали б усі.    * * *    Тепер для Маланки настали кращі часи. Андрій був при роботі і хоч не весь заробіток приносив додому, а все ж голодні вони не сиділи. З Андрієм вона рідко й стрічалась, бо він ходив лиш на нічну зміну, а удень спав або блукав десь удвох з Хомою. Маланка з Гафійкою теж заробляли, і дні їм минали на чужій ниві. Проте Маланка не мала спокою. Чутки про землю ожили з весною, наче посходили з зіллям укупі і з ним розростались. Дарма, що разом з клунками насіння вона кинула в порох свої колишні надії: вони тепер знову прохались до її серця. Із уст в уста, од хати в хату, з села в село котилась радість: будуть землю ділити. Хто сказав перший і хто останній — ніхто не питав. Чутки пливли, як хмари, самі собою, носились в повітрі, мов пил з квіток в час красування ниви.    — Чули? Будуть землю ділити.    — Обдарують людей. Минуться злидні.    — Земля вже наша. Скоро почнуть ділити.    — Навіть пани гомонять: оддаймо землю.    — Пани? Не вірте.    — Аякже!    — Звісно, бояться.    В Маланки очі блищали.    А тут — сама земля подає голос.    Співає Маланці колос, сміється лука ранніми росами, дзвоном коси, кличуть городи синім сочистим листом, тучна земля диха на неї теплом, як колись мамині груди.    А на той голос подає голос Маланчине серце, обзиваються руки, сухі і чорні, що силу віддали землі і в себе взяли від неї силу.    Часом, серед роботи, вона ставала і оглядала землю.    Котились низом ниви, стелились горбами, повні, свіжі, багаті, та все чужі. Скільки оком захопиш, кінця-краю немає. А все чужі. І навіть не людські, а панські. Нащо йому? Куди все подіне?    Серце боліло дивитись, а вже поле потиху шептало і потішало:    «Не журися… поділять… поділять…»    Думи про землю будили Маланку по ночах.    Вона прокидалась, вся зрошена потом, тривожна, їй раптом здавалось, що се неможливе. Не оддасть свого добра багач мужикові ніколи. У нього гроші, у нього сила, а що в мужика? Чотири кінці — руки та ноги. Нічого з того не вийде, все буде, як було; довіку буде убогий на чужім марнувать свою силу, до домовини не зазнає Маланка кращої долі, зносить Гафійка красу і літа по наймах, зчорніє, зів’яне на чужій праці, як її мати. Тільки й землі твоєї буде, що лопатою згорнуть на груди.    Холодним потом обливалась Маланка, вся терпла і гострим оком вдивлялась у пітьму, наче питала: «Як буде?» Але ніч темна, сліпа і глуха: вона вміє тільки мовчати. Тим часом сподом, потай од холодної думки, ворушилася тепла, маленька і добра. Вона щось шепотіла Маланці і вела за собою на поле.    Хвилює на сонці нива, та божа постіль, льон процвітає синьо, сказав би — небо задивилось в озерце, на сіножаті — віз. Гафійка годує дитину, а друге біля Маланки: «Бабо!..» І все те — родюча нива, віз, коні, кубло, — все те своє, рідне, з серцем зрослося. «Що ж се я вбралась сьогодні у сап’янці червоні, наче у свято… бач, процвітають на ниві, неначе мак…»    Вранці Маланка — кого стріла — питала:    — Не знати: будуть землю ділити? Ковалиху і ту зачепила:    — Чули, серце, скоро землю нам мають давати…    — Аякже, Маласю, чула. Аякже. Тільки в людей і розмови, одним тільки живуть, одним і дишуть. Мій ще з зими купив у пана одну десятину; завдаток дав, а далі не хоче платити. «Нащо, — каже, — маю викидать гроші, коли однаково земля буде моя. Нехай пропадає завдаток». А мені шкода й завдатку. Осе! Щоб за своє та ще й платити. І копійки не дам. Нападаюсь на свого, щоб одібрав, а він не хоче «Що з воза впало, те, — каже, — пропало». Будуть, будуть ділити. Вам більше прийдеться, бо ви безземельні. Коли б тільки справедливо ділили, щоб люди не бились поміж собою…    — Ой коли б то дав милосердний… Звісно, люди — божі собаки, гризуться. Спасибі вам, серце, за добре слово. Хай вам господь помагає, де тільки лицем обернетесь…    Маланчине серце топилось, як віск, їй навіть чудно, що з ковалихою вони часто у сварці.    * * *    Марія сплеснула в долоні.    — Глядіть, і дядько Панас прийшли послухать!    — Хіба не можна? Може, тут що погане говорять?    Низька, корячкувата постать спинилась на хатнім порозі, переставила довгий ціпок з корою у хату і, спершись на нього, щулила очі. Здавалось, вербовий пень витяг з землі своє коріння та причвалав між люди, цупкий, битий негодою, з духом землі, на якій ріс. Стара Кандзюбиха кликала брата:    — Заходь, заходь у хату.    Всі повернули до Панаса обличчя, а чужий раптом замовк, поклав руки на стіл і закліпав очима.    Панас все ще роздивлявся по хаті.    — Щось у вас світло погано горить, не розберу я зразу…    Але він вже пізнав. Коло Гафійки сидів Олекса Безик, якого на селі звали Півтора Лиха. Він мав дітей, як маку, і ані клаптика поля. В кутку підпирав стіни високий Семен Мажуга, з запалими грудьми та довгорукий, весь як складаний ножик. Він тільки й жив з того, що на клишоногій кобилі возив жидів на вокзал. Були тут Іван Короткий і Іван Редька, Олександр Дейнека та Сава Гурчин — всі безземельні або такі, що їх земля не могла згодувати.    Тоді Панас переставив через поріг свої чоботища, в яких, певно, більше було онуччя, ніж ніг, і примостився біля Марії.    — А хто ж той чорнявий, що за столом?    — Се чоловік з Ямищ, — пояснила Марія і обернула до чужого зацікавлений вид.    — Розказуйте далі, — попрохала вона.    Той перестав кліпать очима. І всі обернулись до нього.    — Ну, значить, зібрались ми зараз на зборню, староста з нами, так і так, пишіть приговор. Ми, ямищани, пристали на те, що ніхто з нас не буде робити в пана по давній ціні. Тепер піший робочий — рубель, а кінний — два. Робочий день має бути коротший на четвертину…    — Ого!    — Цитьте! Нехай говорить…    — Жати за шостий, а не десятий сніп, молотити за восьму, а не тринадцяту мірку…    Осе так добре! Голови по кутках закивали, а довгорукий Мажуга, на знак повної згоди, складався і розкладався, неначе ножик.    — А як пан не пристане?    Стара Кандзюбиха пропхалась крізь натовп і обережно зменшила у лампі світло.    Справді, що буде, як пан не пристане?    Чоловік з Ямищ помовчав хвилинку, глянув навколо і одрубав:    — А не пристане, то забастовка. Марія сплеснула в долоні.    — Забас-тов-ка! Господи милосердний!    Панас Кандзюба хитнувся вперед, немов верба од вітру    — Забастовка? Як саме?    — А так. Пан кличе косити — добре, карбованця в день. Не хочеш — коси собі сам. Ніхто на роботу не вийде. Настали жнива — давай нашу ціну; незгода — назувай сам постоли та й гайда з серпом на поле.    — Ха-ха! От ловко!    Сміх розкотився по хаті, з кутка в куток. Цілі ряди коливались од нього. Сміх косив наче та клав людей в покоси. Пан в постолах! Ха-ха!    Півтора Лиха впрів навіть од тої уяви; його лисина, зрошена потом, ловила й переливала блиск лампи. Пан в постолах!..    Чоловік з Ямищ все говорив.    Перед очима в Панаса невідступне стояла кумедна постать гладкого пана у постолах, сама серед поля, невміла і безпорадна. І не легка веселість грала в Панасовім серці, а давня мужича зненависть, що нарешті знайшла своє слово.    Озуть пана у постоли!    У сьому слові була ціла картина, розкішний план, справедливість людська й небесна.    Озуть пана у постоли!..    Але як се зробити?    Ба, як се зробити? Пан не дурний. Свої не схочуть — чужих покличе. Панське все зверху.    На саму думку, що чужі стали б на перешкоді, пішли б проти громади, засвітилися очі.    Заговорили всі разом.    Мажуга підняв догори руку, наче голоблю.    — Чужих не пускати! Розігнати! Кілками! Го-го! Такий не пустить. Марія сплеснула в долоні.    — Авжеж. Як не послуха — бити.    — Бо вже нікуди далі, все одно пропадати. — Хоч в яму, гірше не буде. — Народ зголоднів, а ніхто не подбає, їсти ніхто не дасть. — А не дасть. Як хочеш їсти — пий воду… — З’їв півбіди та й напийся води… — Один розкошує, а другий… Старша біда — як розкіш. — Озуть пана у постоли…    Однак поволі уява Панасова в’яла, наче хробак точив її. Де-де? Хіба так легко змагатись з паном!    Пан не хотів вже взувать постоли, не хтів сам жати. Він знов був сильний та хитрий ворог, з яким трудно було боротись, який все переможе. Краще далі од пана і од гріха. Хіба йому земський не вибив зуба?    Панаса ніхто не слухав.    Тоді він почав стукать ціпком.    Чого йому треба?    Ні, пана не налякаєш. Він має силу. Нажене тобі повне село, і в кого ззаду було гладеньке — мережане зроблять. Тепер кричать, а тоді що? В гурті і беззубий собака лютує. Схотів один з другим голіруч їжака вбити. Не вб’єш, бо вколить.    Стара хазяйка знов прикрутила лампу. Коли там що буде, а гас дорогий.    Іван Короткий хтів знати, чи всі підписались.    Чоловік з Ямищ за криком не міг нічого сказати.    — Цитьте, цитьте, нехай говорить… Звісно, не всі. Багачі одреклися.    — Схотіли! Один біс, що пан, що багатий мужик.    Проте до них пристали села — Піски, Береза, Веселий Бір…    — О! Чуєте? Чуєте, скільки пристало… Тепер за нами черга. Стіймо за них, вони за нас постоять.    — Підписать! Підписать!    В хаті ставало душно. Дим слався по хаті, як низькі хмари, і сині хвилі, змішані з криком, тягло в одчинені вікна.    Хіба присилує хто робити в пана? Не хочеш — не йди. Нехай побачить, що не в багатстві сила, а в чорних руках. Треба пристати. Усім.    Панас Кандзюба йшов проти громади.    А він не згоден. Се буде бунт.    — Тю! Який бунт?    — Такий, що бунт. За се не похвалять. Краще чекати прирізки.    — Чекай — діждешся.    — Скоро будуть землю ділити.    Марія сплеснула в долоні.    Хіба ж вона не казала!    На Панаса насіли. Хто буде ділити? Може, пани?    Але Панас міцно стояв на свому. Твердий і сірий, як грудка землі, важкий в своїх чоботищах, він знав тільки одно:    — Будуть землю ділити.    — Та добре, добре, а поки що…    — Се буде бунт.    Ще там загнати коні у спаш на панське, вивезти нишком деревину із лісу, закинути вершу у панський ставок, але бунтувать проти пана цілим селом — на се нема згоди. Буде з нього і одного зуба, що вибив земський.    — Ось, бачиш… ось!    Роззявив рота і тикав пальцем, грубим і негнучким, як цурпалок з корою, у чорну дірку на блідих яснах.    — Бачите… ось!    Так Панаса і облишили.    * * *    Грім все гуркоче, і руда хмара лівим крилом обійма небо. Бульбашки скачуть од крапель скрізь по воді, а рівчаками пливуть потоки і підмивають сіно. Пропало сіно! Маланка закасалась та лізе в воду, і тоді саме Гафійка говорить:    — Мамо, хтось стука в вікно.    Вікно? Яке там вікно?    Справді, щось стука.    Маланка злазить із лави, мацає стіни, а у вікно хтось гатить.    — Що там? Хто стука? Маланка одчиняє вікно.    — Йдіть на гуральню. Нещастя. Андрій скалічив руку.    — Нещастя… — повторює за ним Маланка.    — Дуже скалічив?    — Не знаю. Одні кажуть — відтяло руку, а другі — пальці.    — Боже мій, боже…    Маланка товчеться у пітьмі, як миша у пастці, а що хотіла зробити — не знає. Нарешті Гафійка подає їй спідницю.    От тобі й грім!    Яке безконечно довге село. Там, на гуральні, нещастя, Андрій вмер, може, он лежить, довгий і нерухомий, а тут ті хати, сонні і тихі, одну минеш, друга встає на дорозі, як безконечник. За тином тин, за ворітьми ворота… Чутно, як худоба в оборах важко сопе та Гафійка нерівно дихає поруч Маланки. А гуральня далеко.    Тільки тепер помічає Маланка, що за нею поспіша хлопець з гуральні.    — Ти бачив Андрія?    Хтось чужий поспитав, а хлопець зараз говорить.    Ні, він не бачив, його послали. Оповідає щось нудно і довго, але Маланка не слуха.    Ось вже дихнула нічна вогкість ставка, і раптом, за поворотом, рядок осяяних вікон різнув їй серце. Гуральня бухає димом і вся тремтить, ясна, велика, жива серед мертвої ночі.    На подвір’ї купка народу, а серед неї світло. Андрій помер. Вона кричить і всіх розпихає.    — Мовчи там, бабо!..    Сердитий голос її спиняє, вона раптом змовкає і лиш покірно, як битий песик, водить очима по людях. їй пояснюють:    — Він, бачите, був в апаратній…    — Біля машини, значить…    — Біля машини, — каже Маланка.    — Держав маслянку, а шестерня раптом і того.. і повернулась…    — І повернулась, — повторяє Маланка.    — Він тоді правою лап, щоб схопити маслянку, а йому чотири пальці так і відтяло.    — При самій долоні.    — Живий? — питає Маланка.    — Живий… там фершал.    Долі світиться світло а що там роблять, який Андрій — Маланка не знає. Тільки тепер почула, що стогне. Значить, живий.    Врешті той самий сердитий голос гукає:    — Тут жінка? Ну, бабо, йди…    Робочі дають їй дорогу. Вона бачить щось біле, наче подушку, і тільки зблизька помічає жовте як віск обличчя, якесь зсохле, маленьке, чорне, скривлений рот    — Андрійку, що ти зробив з собою? Мовчить і стогне.    — Що з тобою, Андрію?    — Хіба я знаю?.. Калікою став… Збери мої пальці.    — Що ти кажеш, Андрійку?    — Збери мої пальці, закопай в землю.. Я ними хліб заробляв… Ой… боже мій, боже…    Підійшли двоє робочих і забрали Андрія. Не дали Маланці поголосити.    В апаратній Маланка шукала Андрієвих пальців Три жовтих, в олії, цурпалки валялись долі біля машини, четвертого так і не знайшла. Вона загорнула знахідку в хустину і взяла з собою.    Вранці Андрія одвезли в лікарню, в город, а Маланку покликав сам панич Льольо. Він довго сердивсь кричав на неї, як на Андрія, але, спасибі, дав п’ять рублів.    За три тижні Андрій повернувся. Худий, жовтий, посивів, рука в черезплічнику.    — Болять в мене пальці, — жалівся Маланці.    — Та де ті пальці?    — Як ворухну ними — а все кортить, — так І болять. Ти їх поховала?    — Авжеж. На городі.    — Що ж будем робити? — журилась Маланка.    — Як «що»? Піду на гуральню, нехай поставлять на іншу роботу.    Але в конторі сказали, що калік не приймають. До панича Льоля і не пустили.    — Се добра справа, — кричав Андрій. — Робив, пане добродзею, на сахарні дванадцять літ — не чужа ж вона була, а твого тестя, — тепер у тебе руку при машині скалічив, а ти мене викидаєш як щось непотрібне…    Тоді ходила Маланка. Просила, благала — не помоглося. І так, кажуть, великі втрати: за лікарню платили, п’ять рублів дали, а скільки мороки…    — От і маєш, Андрійку, гуральню! — шипіла Маланка, зганяючи злість.    — Мамо… що я вам скажу…    — А що там, Гафійко? Гафійка нерішуче мовчала.    — Та кажи вже, кажи.    — Піду я в найми.    Маланка підняла руки. Вона знов за своє!    Всі її сердять, дратують, хоч забирайся з світа.    — Ви не журіться, мамо. Так було б краще. Тато не зможуть вже заробляти — куди їм? А настане зима…    — Мовчи! Чого ти вчепилась душі моєї! Я вже й так стала неначе тінь.    Гафійка замовкла, їй було досадно. От — мати хлипа, а хто зна чого.    Довго Маланка сякала носа та утирала сльози.    Гафійка подумала вголос:    — Якраз Підпара шукає дівки.    Маланка уперто мовчала.    Так воно і розпливлося, як завжди.    А Андрій лютував. Голос став в нього ще більше пискливий, жіночий. Коли він сердивсь, краска заливала йому лице, від чого вуси біліли, наче молочні.    — Багачі! Фабриканти! Зробили з мене каліку, а тоді і нагнали. Забрали силу, випили кров, та й став непотрібний.    Кожному стрічному Андрій тицяв скалічену руку.    — Ось подивіться, що з мене зробили. Дванадцять літ сотали жили, дванадцять літ паслися мною… То така має бути правда на світі? А, сто сот крот…    Андрій від Хоми перейняв лайку.    Він нахвалявся:    — Се їм так не минеться, чужа кривда вилізе боком.    Нахвалки ті дійшли до пана, і він перестав посилати Андрія на пошту. Тепер на пошту ходив вже інший.    «Що ти зробиш йому, гладкому? — думав Андрій. — У кого сила, у того й правда. Ми — як худоба в пана. Та де! Він худобу пожалує швидше, бо оддав гроші за неї. Правду казав той Гуща…»    Гафійка позирнула на батька прихильним оком. Аж ось коли згадав про Гущу…    Про найми не було більше розмови, проте нишком всі знали, що доведеться Гафійці служити. Маланка була недужа, осунулась зразу і не щодня виходила з хати. Гафійка ходила на роботу сама. Давня біда знов повернулась. Гірко було Маланці.    От, зростила дитину, берегла, доглядала, рада була неба їй прихилити та зорями вкрити, а тепер оддай між люди на поневіряння.    Вона знала, що значить служити. Се добре знали її спрацьовані руки, її душа, заглушена в наймах, як бур’янами квітка.    Одно тільки потішало Маланку: ось-ось не видко — будуть ділити землю. Тоді Гафійка покине службу і знов поверне додому.    А як прийшлося одводить до Підпари Гафійку, Маланка була мов з хреста знята. Кланялась і прохала, щоб не робили кривди дитині.    У Підпари Гафійку ждала цілоденна робота. Хазяйка була слаба, немічна жінка, що все стогнала і ледве човгала по помості шкарбунами на босу ногу. Уся хатня робота припала Гафійці, а найбільше мороки завдавали їй свині. Кабани лежали по сажах, а кнурці, льохи і поросята рили подвір’я. Вранці, поки Гафійка готувала їм їжу, все се вищало, кувікало, хрюкало і товкло мордами в двері. А над головою докучливо стогнала хазяйка, рипів її голос, і човгали шкарбуни по помості. Гафійка рада була, що попадала нарешті між свині. Свинячий гурт, уїдливий і зажерливий, зразу накидався на неї, рвав з рук, глушив її криком і мало не валив з ніг. Вона не могла дати собі ради і тільки дивилась, як свині перекидали пійло, місили ногами їжу та гидили. Сажові поводились краще. Чисті, важкі, вони не хотіли турбувати свій зад і ставали лиш на передні ноги, їх треба було прохати їсти. Вони не хотіли. Жмурили сонні маленькі очі, здіймали вгору чисті кругленькі рийки і так ніжно стогнали: ох! о-ох!.. неначе хазяйка. Гафійка чухала їм животи, такі рожеві, повні; тоді вони одставляли ще задню ногу, а закуцьорблений хвостик, наче живий калачик, весь час тремтів… Ох! О-ох!..    Сюди любив заходить і сам Підпара. Коли його висока постать з’являлась у дверях, а на сажі падала тінь, Гафійка здригалась. Вона боялась Підпари. Він був неласкавий, суворий; вічна турбота ховалась у нього під волохаті брови, блищала сріблом в чорних волоссях. Він штурхав ціпком кабанів, здіймав їх на ноги і мацав хребти. Не дивлячись на Гафійку, говорив до неї суворо:    — Гляди мені, дівко, щоб чисто ходила біля свиней… Божа тварина любить, щоб дбали за неї.    Опріч Гафійки, було ще два наймити. Підпара варив з челяді воду. Йому все було мало роботи. Він сам робив за двох. Коли наймити їли, голодні, багато, він бурчав жінці: «Як їсть, то впріє, а як робить, то змерзне… Стук-грюк, аби з рук…» Коли ж страва була недобра і наймит клав ложку, Підпара сердивсь: «Злидні! Що воно їло удома? Юшку з картоплі».    Гафійці здавалось, що то він про неї говорить.    Особливо Підпара ненавидів бідних. Зсував густі брови і з презирством цідив крізь зуби: «Голота! Що воно має… Якби робив, ледащо, то мав би. А воно на чуже зазіхає…»    Хоч те було добре, що хазяїн рідко сидів у хаті. Він вічно був в полі, на сіножаті, в клуні, біля свиней. Скрізь од високої постаті падала тінь — і там, де вона впала, робота, здавалося, йшла швидше.    Часом, в неділю, Підпара здіймав з жердки жупан і надягав на себе широкий пояс.    По відході Підпари хазяйка мліла, наче вмирала:    — Пішов на сход… ох, ох… щось колить у грудях… Мого люди слухають дуже… що скаже, так вже і буде… Страх поважають. Хотіли за старшину обрати, та мій не хоче. Щоб не розтеклося добро без хазяйського ока… Ох, моє лишенько… ох!..    Але щось воно було так, та не так.    Підпара повертався сердитий.    — Чорт його знає, що сталось з народом, — жалівся жінці. — Перше, що скажеш, всяк тебе слуха, а тепер хоч мовчи… така розпуста. Вже мені ті верховоди… Голота! Тьху!..    Під бровами у нього лягала тінь.    Часом збирались гості. Холодком, в свято, приходив Скоробагатько Максим, староста сільський, якого дражнили Вовчком, і тесть Підпарин Гаврило. Вони сідали надворі, на вільнім повітрі, а Гафійка виносила з хати сало та рибу. Хазяйка, хоч було тепло, напинала на плечі кожух і теж приставала до гурту.    Вони їли і міркували, де що вигодніше продати, хто скільки чого зібрав, хто кого й як піддурив. Рудий Максим мав звичку згортати з столу всі кришки у жменю та кидати в рот, а після сала облизував пальці. І не тому, що був голодний, а щоб не пропало. Він неспокійно кліпав очима, вічно сміявся і повертав на всі боки широкий вид з густим ластовинням. Він завжди на слизьке зводив спокійну розмову:    — От скоро почне голота землю ділити… Ха-ха… Нащо багатим стільки землі? Щоб, значить, «усім по сім»… Ха-ха!.. Ти скільки маєш? Тридцять? От двадцять три і одріжуть. Ха-ха!..    Підпара не любив жартів. Але Максима нелегко було спинити. Він вже моргав до Гаврила:    — А вам, куме, не гріх і більше оддати. Нащо вам, справді, ви вже старі, нехай голота у палки вб’ється, покушає папки.    — Атож! Що громаді, те й бабі, — посміхався криво Гаврило. — Ще доведеться на старість за сніп заробляти.    — Ой-ой! Ще й як! Хіба забули вже жати?    Підпара сердивсь.    Чорта лисого візьмуть. Він і упруга не дасть. Що діди та батьки кров’ю здобули, те нерушиме. А що надбав — то його праця, і всяким неробам зась.    — Поклав би на місці, як пса, нехай би зваживсь котрий, не побоявся б гріха!    Підпариха загорталась в кожух і стогнала:    — Ти хоч би кращу рушницю купив… Ох, ох, боже мій милий!.. Твоя негодяща, мотузком зв’язуєш…    — Буде й така… нащо гроші втрачати…    «Ну цей і клаптя не випустить з рук, поки живий», — хитала головою Гафійка.    По тих розмовах Підпара ставав ще похмурнішим.    Облягаючись на ніч, він поправляв на стінці рушницю і клав біля себе сокиру.    Гафійці робилось страшно.    * * *    Небо сіє дрібненький дощик на густе сито, а Мажуга накрив плечі мішком і ходить селом. Згинається і розгинається, як складаний ножик.    — Чули, пан не хоче набавить ціну.    — Звідки ти знаєш?    — Тільки що Прокіп з людьми був у пана.    — Що ж пан?    — Як було досі, так, каже, буде й надалі. Дорожче не дасть.    — Так. Що ж нам тепер?    Мажуга підіймає руку, наче голоблю, стискає кулак і викидає з запалих грудей, наче з безодні:    — Бастувать будем…    — Не схочемо ми — наймуть ямищан.    — Ямищани не підуть. Вони теж підняли ціну.    Олекса Безик виходить з свого подвір’я, за ним по болоті скаче дітвора, як циганчата.    Він на все згоден. Як забастовка, то забастовка. Гірше не буде.    Мажуга йде далі. Його постать у сітці дощу то стає довша, то знов коротша, наче риба в неводі б’ється.    Маланка сховала руки під фартухом і злісно блиска очима.    — Так, людоньки, так. Лізьте в ярмо, жніть за тринадцятий сніп. Послужіть панові.    І затиснула сухі, зів’ялі губи.    — Не діжде. Хай сам собі жне.    — Коли ж стерня коле…    Олександр Дейнека погано лає. Важкі лайки гупають скрізь, як ціп на току.    Він мокне, а в хату не йде. В гурті йому легше.    — Затявся пан, держімось і ми.    — Проти громади нічого не зробить.    — Не присилує жати.    — Авжеж.    — Бастуймо — і край, — рішає Півтора Лиха. А Мажуга вже на другім кутку підіймає людей:    — Чули?    — Та чули.    — Ну, що ж?    — Як люди.    — Бастують.    — Коли бастують, то й ми пристанем. А панська нива дрімає, як море, у сіро-зеленій мряці, і сниться їй серп.    * * *    Хома сидить на горбку, Андрій біля нього. Сонце пече. Котиться марево понад селом та нивами, і танцюють у ньому — ліворуч гуральня, праворуч — двір.    Голос в Андрія тонкий, плаксивий. Наче милостині просить з очей Хоми.    — Бачите, Хомо, що з мене зробили.    Але Хомині очі каламутні, як вода з милом. Вперлись кудись в простори, і тільки зрідка, як на миляній банці, мигне в них зелено-червоний вогник.    — Куди я тепер? До чого, як нема рук?    — Х-ха!    — Їм такі не потрібні. Мають здорових.    Хома мовчить.    — Що ж мені — пропадати?    — А пропадеш!    — Де ж правда на світі?    — Мовчи, Андрію. Мовчи та гинь.    — Живий не хоче гинуть.    — Тепер він плаче, а перше радів: гуральня! Диво яке!.. Щоб тому очі грали та танцювали зуби, хто її ставив.    Андрій гасне відразу і вже більше до себе говорить:    — З’їли мене, пане добродзею… Взяли та й з’їли…    — А ти думав — вони пожаліють? Гляди сюди! — Хома торкає Андрія в плече і повертає наліво. — Бачиш отих, що там! — Потому повертає його направо: — І тих, що там, багачів, дуків… Вони на людей капкани ставлять, як на вовка. Спіймавсь — здеруть із тебе шкуру, оббілують дочиста, а те, що їм не потрібне, викинуть в гній.    — Правду ви кажете, Хомо, ой правду…    — Ти собі думаєш — фабрику ставлять, фільварок будують. А вони пута кують на людей, ставлять сильце, щоб людську силу спіймати в нього, кров людську сточити, бодай вас сточило, як шашіль сволок…    Андрієві душно. Старі слова говорить Гудзь, а вони крають сьогодні, як нагострений ніж, наче більма з очей стинають. На хвилину очі пробили мури гуральні, стіни панського двору і дивляться вглиб, по-новому…    — Запоганили землю, наче короста, — чує Андрій. — Скільки їх — жмінька, а гляди, як насіли землі на груди, як простягають далеко руки. Здушили села своїми ланами, наче зашморгом шию, загнали в шпарку — бач, он лежать села, як купи гною на панському полі, а над ними димлять сахарні й гуральні та людську силу переганяють на гроші…    Андрієві дивно, що він вперше сьогодні побачив, які справді маленькі, загублені села. Наче хто розтрусив по майдані трошки соломи з воза. І теж йому дивно, що панський пастух наче виріс одразу отут перед ним. Сидить попліч, наче дуб вріс у землю, а під ноги йому покірно котять жовті хвилі лани, і навіть сонце в покорі стелиться долом.    Андрій забув жалітись. Він тільки дивиться й слуха.    — Поглянь на мене, а я на тебе. Ти мені сивий волос покажеш, своє каліцтво, а я тобі що? Може, душу свою, що закопав у гної, як глядів панську худобу! Я там все закопав, чим горіла душа, а ти один з другим дививсь та мовчав, бодай ви поніміли навіки всі догола, кроти сліпі…    Овва! А що зміг би Андрій? Чим винні люди?    Хома встромляє в Андрієві очі свої, каламутні. Гострий, колючий сміх креше з них іскри, а насподі сіро-жовтої гущі почина вже кипіти.    Андрій не може змигнути, йому моторошно.    Хома мовчить, та Андрій чує, що сміх клекоче в Хомі, як вода в казані.    Сміх вирвався врешті, і прижмурилось сонце.    І раптом велике, гаряче обличчя присунулось близько, до самого вуха Андрія, війнуло жаром. Слова полетіли так швидко, що він їх ледве ловив:    — Не міг? Ні, брешеш, міг. Бачиш — лани… пшениця — як море… панське багатство… А ти узяв сірник — один з коробки сірник — і полетіли в небо дими, а на землі лишився сам попілець… Бачиш — будинки, палаци, повно худоби, добра… А ти прийшов, маленький, сірий, як мишача тінь, — і за тобою тільки вугілля.    Хома говорить все швидше і швидше, рве слово, свистить і клекоче.    — Од пана до пана… з гуральні в сахарню… з кубла в кубло. Скрізь, де людська кривда гніздо собі звила, аж поки не стане гола земля…    Андрієві очі лізуть на лоба, а за плечима — мурахи.    — Чуєш? — свистить Хома. — Тільки гола земля та сонце…    Хома божевільний. Що він говорить?    Андрієві треба щось одповісти, та язик, полохливий, мов заєць, тіка кудись в горло.    Повернувся нарешті, але виходить зовсім не те, що треба.    — Бог з вами, Хомо. Хіба таке можна робити? Хома дивиться мовчки, потому цідить до нього згори вдолину, наче межи очі плює:    — Хам ти… Червак… Гний, пропадай, щоб і слід твій загинув, так наче ніколи тебе не було…    — Овва! Які ж бо ви, Хомо…    Але Хома не слуха. Встає, високий, лютий, і йде в пшеницю, як в воду, а Андрій прилип до землі, неначе торішній зогнилий листок.    * * *    Економ світить до пана чолом, а на бронзовім обличчі, де завжди блукало сонце, пан бачить якийсь неспокій.    — А що там, Яне?    — Прошу пана, сьогодні не можна почати жнива.    — А то чому? Хіба Ян не загадував вчора?    — Ціле село оббігав, прошу ласкавого пана, та ніхто на роботу не вийшов. Не хочуть жати по нашій ціні.    — Як то не хочуть?    Пан стрепенувся. Забастовка? У нього?    Пан чує образу. Він знає, що по селах були забастовки, але щоб в нього, коли він завжди був добрий для хлопа, не раз дарував спаш, а його жінка ніколи не одмовляла хорим в порошках хіни, олійку і арніковій примочці… Він ще раз хоче почути:    — Ян каже — не хочуть?    — Так, прошу пана.    Звичайна справа. Масти хлопа хоч медом, він вкусить, наче гадюка.    Пан зазирає в вікно. Сонце тільки що встало.    — Ну, добре. От що… зараз мені на коня і духом до Ямищ. Нанять ямищан. Коли не схочуть, набав ціну.    — Слухаю пана.    — Лайдаки!    Але не встигла ранішня тиша ковтнути ще тупіт кінських копит, як знадвору влітає в-хату приглушений гомін, і тільки високий жіночий голос ріже його, як поломінь дим.    Що там?    Пан одчиняє вікно.    Вся челядь на дворі. Пастухи навіть. Наймички з кухні на бігу лопотять спідницями… Якісь чужі люди.    Що там за крик? Які там люди?    Пан загортає розхристані груди і хоче щось зрозуміти, але на нього не звертають уваги.    — Максиме! Ей, хто там? Максиме! Максим врешті біжить, якийсь непевний, налякані очі, а за ним другі.    — Це, прошу пана, не наша вина… Життя миліше за службу… Скалічать, що тоді діти будуть робити…    — Що таке?! Ну! Говори!    В одповідь челядь кричить гуртом:    — Як що? Забастовка. Не покинем роботи — поб’ють… Чого тут, ходім… Гей, хлопці, гайда… Це, пане, не наша воля…    Кров заливає панові мозок.    — Куди ви! Сто-ять!    Скрегнув розлючений голос, як залізо об камінь, і раптом зірвався. Пан чує, що впав його голос, розбився, і несила підняти. Даремне. Челядь вже біля брами, збилась в воротях, як сіра отара, яку женуть вранці на пашу. З будинків вибігають дівчата і тільки мигтять червоним до сонця. Від обори, спізнившись, поспішає один серед пустки маленький гусій. Підняв руками поли, картуз насунув, батіг в’ється за ним по землі, наче гадючка, і лиша за собою кривулькою слід.    — Куди ти? Гунцвот! — тупа ногою пан. — Назад!.. Гусій тільки піддає ходу. Стоїть пан хвилину і дивиться в пустку.    — Бестії! Хлопи!..    Натягає спішно штани і вибіга на подвір’я.    Пусто.    Йде вздовж будинків. Чудно. Не його двір. Наче чужий.    Заходить у чорну пекарню, пхає ногою двері й кричить:    — Марино!    Нікого.    — Олено!    Тихо.    В чорній пекарні — як в кузні. Закопчені стіни, долівка в ямах, а кислий дух поту й розчини, як кіт лінивий на печі, міцно заліг в пекарні. Оберемок дров біля печі, розчато чистить картоплю. І все покинуто жужмом.    Пан іде далі. По подвір’ї розтеклись гуси; гусенята коливають з ноги на ногу, наче вітер муріжком гонить жовті пушинки. Не вигнав, значить, на пашу. Пан хита головою. Корови так і лишились в оборі. Двері в возовню стоять отвором, і чорна пустка вигляда звідти, як з беззубого рота. Бричка стоїть надворі, а коло неї валяються шори. Ах ти, скотина, бидло! Пан бере шори, щоб занести на місце, але зараз і кида. Невже нікого і біля коней?    — Мусію! Гей! Знову тихо.    — Мусію! Ти там?    Чудно падає голос в околишню пустку і без одповіді гине.    Пан згортає на череві руки і озирає подвір’я…    Що ж се таке?    Сниться чи справді?    Ось тільки двір був як серце, що б’ється і розганяє по тілу кров, а тепер все завмерло, спинилось, і кожні зачинені двері, кожна чорна діра отвору — наче загадка.    Пси побачили пана і вже скиглять йому під ноги, скачуть на груди.    — Геть!    «А, бестії, хлопи!»    Вертає в дім. І там скрізь пустка. Жінка ще спить. Він проходить через порожні кімнати, зазирає в столову, шука покоївки — ані душі. Злість його душить. Грима дверима, перекидає стільці і хоче так крикнуть, щоб по всіх хатах заскакала стаєнна лайка.    «А, бестії, бидло!»    «Де Ян?»    Стає і слуха.    Ян! Через те слово враз зашуміли круг його лани, захвилювалась стигла пшениця. А жати не можна!    «Де Ян?»    От тобі маєш. Він сам послав Яна до Ямищ женців наймати. Ямищани, звісно, прибудуть, і все скінчиться. Але ті хлопи!    Пан не може сидіти в хаті. Його тягне на двір. В тім дворі-трупі якась принада. Він ще раз проходить його од кінця до кінця, самотній і безпомічний, повз замкнені брами стодол, чорні отвори стаєнь, вогкі й блискучі очі корів.    А Ян, стікаючи потом, весь в хмарі пилу, жене назад. Кінь сапа, і сапа економ, трясучись на стременах. Його стрічають криком:    — Що, панський приплічнику, найняв ямищан?    — Маєш женців доволі? Ха-ха!    Ян скаче, не озирнувшись, і тільки здіймає з нагаєм руку та мовчки кива позад себе.    Село замкнулось, чекає. Очі у всіх видющі, вуха чуйні. Двір — наче мрець у селі, хоч тихий і нерухомий, а будить тривогу.    Звістка, що ямищани не хочуть найматись, мчить селом швидше, ніж економів кінь.    Хоч день робочий, а усі вдома. Під ворітьми купками люди, по хатах двері отвором. На городах спинилась робота. Стоять між грядками, заклавши руки, і розмовляють через сусідські плоти:    — Чули? Хоч би душечка в дворі. Покинули всі.    — Вони давно вже пристали, чекали тільки, аж люди почнуть.    — Що ж воно буде?    — Почне сипатись зерно — набавить ціну.    — Глядіть, ще щоб не найняв сторонніх.    — Де там, не пустять. Наші не пустять чужих. Прокіп вмовляє:    — Держіться. Як будемо разом стояти, наш буде верх. Йому ловлять слова із рота.    — Аякже. Гуртом, мовляли, і батька бить добре. Багатші бурчать. Вони по коліна загрузли у землю, їм важко.    — Забастовка! Буде вам забастовка… не один ззаду почуха… ет, чортзна-що. Але не дуже бояться. Молодь сміється:    — Ловко?    — А ловко.    У полуднє діти розносять: пан пішов на гуральню. Крізь шибки вікон, з городів і з-за плотів йдуть вслід за паном сотні очей. Пан йде між очима, як під зоряним небом.    — Пішов на гуральню до зятя.    — Обідать подався, бо дома нічим.    — Не наварилось.    Навіть Панас Кандзюба смачно чмока губами:    — Озуть би тебе у постоли…    Незабаром знов новина: панич Льольо послав до двору робочих з гуральні.    — Наші побили робочих.    — Брехня. Ніхто їх не бив. Не пустили, та й годі.    — Хай пан сам біля худоби походить.    — Ми йому не боронимо.    Прокіп просить Дейнеку та двох парубків стати на варті і не пускати до двору.    Згодом виїздить пані з двору на конях, що вислав з гуральні Льольо.    День тягнеться довго, неначе рік. Здається, що пшениця сиплеться в полі, що пан не видержить більше, ось-ось покличе жати, пристане на те, чого бажають люди.    Пополудні знов скаче селом економ як навіжений. Періщить коня і плигає в стременах, немов хоче коня обігнати.    Ледве встигнеш побачити зад кінський та економову спину.    — Понесло десь у Піски.    — Не поживиться там. Не наймуться.    — А що?    — Бастують.    Вечір вже близько, а змін ніяких. Тільки на панському дворі ревуть корови.    Тихо сідає сонце на зеленому небі, певно, на вітер. Щось гнітюче, тривожне росте непомітно. Жевріють вікна по хатах, та ревіння худоби боре густе повітря.    — Хоч би нагодував хто скотину.    — Що ж вона винна. Стоїть, бідна, не ївши, не пивши…    На небо виходить вечірня зірка, як всевидюче око.    Панський двір все голосніше реве. Корови не мукають вже, а хриплим, скрипучим риком, повним одчаю і муки, кличуть рятунку. Коні сердито іржуть. Вони десь бунтують у стайні, б’ють землю ногами і роздувають од гніву ніздрі.    Жінки з нудьгою вибігають із хат.    — Ой, чути не можу, як плаче худоба.    — Їй-богу, сама побіжу годувати…    — Сумно як, господи… Мої діти аж плачуть.    Смеркає. Тіні вилазять з своїх закамарків і нишком, підло налягають землі на груди.    А з панського двору уперто і нестерпуче б’ють в село хвилі дикого ревища, наче корабель гине на морі і в останній розпуці розриває горла сирен.    Тоді Прокіп посилає хлопців на панський двір.    Худоба нічого не винна.    * * *    Пан сидів мовчки — і люди нічого. Ходили в поле, жали свій хліб і посміхались злорадно, коли панський економ з нічим повертався з сусідніх сіл. Сонце пекло, пшениця сохла, от-от буде текти. Прибігав становий. Поштові дзвінки, валування собак, грубі лайки і крики — все се проплило, як хмара на літнім небі. Так і поїхав ні з чим. Тільки Хому забрали, бо станового налаяв.    А пшениця текла.    Тоді економ пом’якшав. Ставив горілку та все вмовляв. Інший налає, а інший вип’є. Пили горілку — чому не пити? А на роботу не йшли. Може, кому й кортіло, та боявся громади. А пшениця текла.    Маланка пішла на поле. Припала вухом до безбережної ниви, як чайка грудьми до моря, і слуха, як стиха лущиться зерно з перестиглого колоса, м’яко капа на землю, як плаче нива золотими сльозами, їй жалко, немов дитину, хоч воно й панське. Стає на коліна, розгортає стебло і збирає червоні зерна так обережно, ніжно, любовно, наче немовлятко виймає з купелі. Хлібець святий!..    Дехто з місячних повернулись до пана. А жнива не починались. Нарешті за тиждень пан набавив ціну. Не таку, як люди хотіли, а все ж далеко кращу, ніж була.    — Ставати?    — Ставаймо.    Прокіп теж радив:    — Дійшли до краю.    Люди зразу припали до панського поля, як до води у спеку, понагортали копи, стіжки.    А Хому Гудзя скоро пустили. Він вертався якраз повз панське поле. Зирнув на женців і тільки криво всміхнувся.    * * *    Низько стеляться хмари, ростуть, збираються в купу і опадають. Вітер наче покоси громадить на нічнім небі, складає в копиці.    На луці важко дрімають чорні стоги, наче ситі воли на паші. Вони розпливлися і гинуть у пітьмі, а Хома чує їх скрізь: отут, з правого боку, ззаду і зліва, над головою. Сіно таке слизьке, гладеньке, так гарно пахне, що кортить застромити всередину руку, зворушити мертве стебло і пустити з неволі придушений там дух материнки, горошку та буркун-зілля.    Гострий, колючий смішок ворушиться в Хоминих грудях, підступає під горло. Ха-ха!..    Попрацювали руки і походили ноги, поки зібрали таке багатство.    А ось одна мить…    І не кінчає. Він наче бачить — громадять сіно. Пан походжає, як чорногуз. Нагнувся, ткнув в покіс носом. «Добре сінце?» — «Як золото чисте…» — «Складайте ж, люди, складайте, щоб дощ не заскочив», — і позирає на небо. Заклав руки в кишені, штани на ньому чорні, а куртка біла, — і знов зацибав по луці, як чорногуз.    А сміх танцює в Хоминих грудях.    Хома ліниво засуває руку в кишеню і не виймає.    Чого хапатись? Встигне.    Вітер шумить поміж стогами, п’яний од духу сіна, хмари лягають в покоси, ніч — наче озеро в берегах неба, а Хома знов бачить: стоїть перед паном економ, нагайка при боці. «Сей рік більше маємо сіна». — «Так, прошу пана, стане на зиму, стане й продати».    «Стане й продати», — говорить до себе Хома.    Він обережно насмикав сіна і потрусив. Потому вийняв з кишені сірник.    Вітер гасить вогонь, але Хома нагнувся, поставив дашком долоні й задивився, як пелюстками троянди зарожевіли у нього руки.    Сіно не хоче горіти. Тріщить і скаче до очей димом. Се сердить Хому. Однак вогонь робить своє.    Тоді Хома відходить під другий стіг, спокійно і діловито. Блимне на мить і знову щезне.    Скінчив нарешті.    Тепер він хоче дивитись.    Ляга животом на отаву, кладе голову на долоні й чекає.    Стоги виразно чорніють, навіть заплющивши очі, Хома їх бачить; потому вкриваються димом і стають легкі й рухливі.    Дрібні вогні починають гратись під ними, як діти в червоних спідничках. Вони скачуть по боках і лізуть нагору, а чорна маса то гнеться під ними, то виросте раптом, немов намагається знятись і полетіти.    Голова Хоми важко лежить на долонях. Дивний спокій сповня його тіло, тільки глибоко десь, на самому споді у грудях, хробачком корчиться сміх.    Стоги тим часом ростуть. Дим розгортає крила і пориває з собою вогонь. Се вже не діти в червоних спідничках. Се щось велике, завзяте, сердитий звір, що хоче скинуть з грудей вагу, що простягає спідсподу лаби з синіми жилами, душить й підгортає під себе. Роззявляє криваву пащу й жере. Рве зубом й лютує.    Ворог скорився, а він все ще пирска зірками, як слиною кіт, все диха синім вогнем та хлюпає полум’ям в береги чорної ночі.    Хома тихенько сміється. Смішок добувсь йому з горла та покотився по зморшках обличчя, і наче легше від того зробилось, наче випік вогонь у грудях болюче місце.    Вогонь! Червоний, веселий, чистий.    Ще недавно лежав він у темній коробці, холодний і непомітний, наче Хома на світі, а тепер мститься за людську кривду.    Гори, гори…    Хомині очі теж мечуть іскри. Якби могли, вони б усе спалили, все спопелили — сіно, хліб панський, будинки, саму землю обняли б вогнем.    Бо воно грішне… Все грішне на проклятій землі… Все грішне, тільки вогонь святий. Тільки один вогонь. Сам бог у гніву кида вогонь на землю.    Ти збираєш добро з поту та сліз, з людської кривди, а вогонь впав — і де те все? Шукай у хмарі, порпайся в попелі… Ха-ха!..    Лиха радість наливає Хомине серце. Йому хочеться встати, крикнуть, зареготатись, зілляти регіт з вогнем. Але щось його держить, щось в’яже з вогнем — і здається, що, коли встане або не буде дивитись, стоги погаснуть і не будуть горіти.    Стоги нарешті в’януть. Покірні, тихі, вони рівно палають, як свічі у церкві. Низькі хмари рожевіють на небі, далечінь тріпа чорним крилом, наче кажан.    Тіні копиць полохливо тремтять на осяяній луці.    Сіно дотліває поволі. Часом бухне з тріском сніп іскор або вітер зірве напівзотлілий віхоть та розмече зірками.    Од села чутно далекий гомін. «Се, певно, йдуть рятувати, — дума Хома важко й байдуже. Йому не хочеться встати. — Спіймають? Ну, що ж, нехай…»    Все ближче і ближче гомін. Вже чутно, як гейкають люди, як сапають коні і одкидають землю позад себе копита.    Хома нарешті встає. Розминає залежане тіло і ліниво, поволі, весь кострубатий і чорний, відходить у пітьму.    Збирали пізні гречки, коли вернувся Гуща. Його не зразу впізнали. Він обріс бородою, став старший і наче трохи чужий. Гущу прийняли добре. Міцно і довго парубки трясли йому руку, якось по-новому дивились в очі. Навіть Андрій вже був не той. Потріпав по плечах, підморгнув хитро і засміявся:    — Що, попосидів?    Знаєш, мовляв за що.    Його питали — як? що? Що чути про землю, що по світах говорять. Він мусить все знати.    Гафійка почула про Марка від Підпари. Він сердито жалівся: і так од голоти життя не стало, а тут ще Гущу пустили.    Гущу?    В Гафійки спинилось серце. Чи вона добре розчула? Ледве діждалась, аж смеркне, і побігла додому. Але по дорозі наткнулась на Гущу.    — Марко!    Не тямила, що простягає до нього руки.    Вони щиро обнялись.    Так все сталося несподівано й просто, немов тільки вчора розстались.    Гафійка сміялась дзвінким уриваним сміхом, наче намисто низала. Вона сама не знала, чого сміється. Рука Маркова тепло лежала на її стані. Борода лоскотала чоло    — Дивіться, а він з бородою, як дід…    Вони одійшли попід верби.    Марко роздивлявся Гафійку. Вона була якась нова прозора, старша.    — Ти мене не забула?    — Ні, не забула.    — Ждала?    — Ждала.    — А тим часом розкидала листочки? Голос у нього тремтів, теплий і тихий, як по весні вітер коли дерева цвітуть.    — Ти звідки знаєш? Авжеж, підкидала. Знаєш, Марку не ті тепер люди, що перше. І в нас була забастовка.    — Ов!    Гафійка страшенно горда.    — Аякже. Багачі так налякались, так налякались. Мій хазяїн ходив як ніч, навіть їсти покинув. Покладе ложку — не можу, каже. І все боїться.    — А батькові твому і досі досадно, що я не в Сибірі?    Гафійка вся встрепенулась.    — Де там! Як сталось з татом нещастя змінилися зовсім. Правду, кажуть, говорив Гуща… Добре, що ти вже прийшов. Тепер нам легше буде…    — Кому се «нам»?    Тоді Гафійка розказала Маркові, як вони цілу зиму збирались, як Прокіп приносив з міста книжки і листочки, скільки до них пристало народу. Навіть Прокопів дядько Панас. Розкажіть, каже, про тих демократів…    Гафійка розсипалась сміхом на згадку про дядька Панаса:    — Такий кумедний! Марко взяв її руку в свою.    — Хороша ти.    Гафійка зашарілась вся, навіть поночі видко було.    — Що — я…    Коло Гущі скоро скупчилась молодь. Од нього вперше почули, що села скрізь гуртуються в спілки. Довгими осінніми вечорами велись безконечні розмови та суперечки. В своїм невеличкім гурточку він завів новину — гуртову працю. Разом орали і молотили — і все виходило краще та швидше у них, ніж у людей. Якось сама собою перевелась на селі п’яна парубоча сваволя, бійки та нічний галас. Ті, що недавно робили бешкет, втяглись в роботу, у гуртове читання. Навіть старі хвалили Гущу. Вони ходили розпитать в нього, чи скоро буде нарізка. Він, певно, знає. Марко сміявся. Ніхто з доброї волі землі не дасть. Як! Не будуть землю ділити? Що ж тоді буде? Що їм робити?    Тільки панський пастух Хома мав завжди готову одповідь:    — Як що робити? Бити. Не лишити і на насіння… Андрій з-за плечей Хоми здіймав скалічену руку, сварився нею й верещав:    — Бити й палити. Як хочеш, пане добродзею, покушать меду, викури бджіл…    Кого їм слухать?    Гуща говорить про спілку, Прокіп про волю, а Хома радить бити й палити.    Панас Кандзюба, важкий і сірий у своїй свиті, як скиба, одвалена плугом, сіяв очима нудьгу питання: кудою йти? де правди шукати?    Він нікому не вірив:    — Хіба мужик знає?    Якби прийшов хтось інший, видющий, простягнув руку, показав шлях.    А мужик? Що знає мужик? Одна на йому шкура, та й та в латках.    * * *    Щоночі тепер пожежі. Як тільки смеркне і чорне небо щільно укриє землю, далекий обрій враз розцвітає червоним сяйвом і до самого рання осінні хмари — наче троянди. Інколи сяйво далеке, ледве помітне, чуже, наче місяць там сходить, а часом спахне під самим селом, аж хати рожевіють і жевріють вікна.    Вийде Маланка з хати, сховає руки під фартушину й задивиться на пожежу. Що горить? Де? Люди не сплять, хоч пора б вже їм спати. Стоять під ворітьми, читають небесні знаки. Пливуть голоси з пітьми, хто знає чиї, і гинуть у пітьмі.    Пан в Переорках горить.    Де там! Десь ближче — так, у Млинищах або у Рудці.    — Підпалено, видко…    Собаки виють скрізь по дворах, і сумно і моторошно осінньої ночі.    — Вчора горіла економія в Гуті.    — А позавчора клуні хтось підпалив…    — Згоріли, кажуть, дощенту — сам попілець.    Траплялось, вогонь подавав звістку вогневі. Як тільки займеться десь небо — з другого боку встає зараз червоний туман і розгортає крила. Тоді чорне село — як острів на вогняному морі. Вітер часом приносить чад, далекі дзвони, тривогу.    Що діється, господи боже!.. Горять все пани, генерали, великі «члени», що й доступитися до них не можна було і ніхто спинити не може…    Блукали поночі люди як тіні, плакали діти, і худоба обзивалась в хлівах. А вогонь то здіймався, то падав, неначе дихали груди, розкидався снопом, розпливався туманом і цвіли хмари на небі, немов троянди.    Маланка тремтіла.    — Йди спати, — сердивсь Андрій.    — Страшно, Андрію…    — Чого там страшно. Так їм і треба.    Але Маланка не могла спати. Ще довго тупали ноги по підвіконню, літали чиїсь слова, світились маленькі вікна і сумно вили собаки.    Уранці дими снувались понад селом і лоскотали ніздрі. Люди нюхали чад і позирали на панський двір.    Лук’ян Підпара аж почорнів. Щоночі здіймає з стіни рушницю та йде на поле, під клуні. Ходить страшний, високий волочить тінь за собою, що одділили від нього вогні пожежі, і все наслухає. З-під волохатих брів кидають очі далекий погляд, а вуха чуйно вбирають в себе найменший згук. Ось обійшов він навкруги клуні і раптом стає: щось чорніє на полі.    — Хто там?    Поле німує, знесилене літом, спить мертвим сном, руде обдерте.    Підпара знов ходить. Звідти, з вогняного моря, ідуть на нього всі страхи і всі турботи, а він міцніше стискає рушницю і кида у пащу ночі:    — Хто йде? Буду стріляти! — Стоїть міцний, як з криці, і цілиться в пітьму.    Нема нікого чи причаїлось? Стріляє.    «Ох-ох-ох!..» — стогне пітьма над полем, і голосніше завивають собаки в селі…    А Підпара знов ходить, стереже клуні, суворий, безстрашний, готовий оборонити своє не рушницею тільки, а і зубами.    * * *    Дощі випадали щоденно. Вискочить сонце на мить на блакитну полянку, щоб обсушитись, гляне на себе в калюжу, знову лізуть на нього важкі, розтріпані хмари. Якісь жовті каламутні дні родились по неспокійних ночах, а люди ховались під свити та рядна, вивертали шапки наверх козячим хутром і все місили болото. Перше негода заганяла їх в хату, тепер щось гнало їх звідти між люди. Кожний хотів бачити людське обличчя і чути голос. Мало спали по ночах. Одні не могли одірвати очей од далеких пожарів, другі виганяли худобу на панське поле і не спали, щоб бути напоготові. Правда, після того як економ ледве втік з поля в подертій одежі, ніхто вже не важивсь займати коні і вони смачно гризли молоде руно, змите дощами.    Люди наче забули свою щоденну роботу. Своє поле цікавило мало. Воно здавалось таким маленьким, мізерним, не вартим уваги і лежало облогом несіяне, неоране навіть.    На зборні вже було повно: свити так тісно тулились до свит, що мокра одежа аж парувала. Чутки і поголоски, невідомо звідки узяті, місилися вкупі, росли на очах, як тісто в діжі. Сухі безсонні очі дивилися кожному в рот, вухо уважно ловило кинуте слово. Що буде? Як буде? Скрізь встав народ, бунтує, хоче чогось, робочі бастують, покидають заводи, чагунка не ходить. Що ж їм сидіти згорнувши руки, чекати, щоб за них хтось подбав?    Біля зборні товпились ті, що надійшли пізніше і пхались у двері.    — Про що вони там гомонять? Треба, щоб усі чули.    — Бачите ж — тісно. Не потовпляться всі… Коли проходив котрийсь з багачів, Мандрика або Підпара, ті, що мокли під ганком зборні, брали його на зуби:    — Заходь, почуєш, як твою землю там ділять.    — Не слухай, бо сало потонша з досади.    — Нічого йому не буде. Бідний з праці аж рветься, а багатому черево дметься…    — Бідний розкидає, а багатий збирає.    Нічого. Минеться. Доведеться і свині глянуть на небо…    — Як будуть смалити.    Мандрика сміявся на кутні і дрібно перебирав ногами, минаючи зборню. Забував наче, що він староста сільський. Підпара насував брови на очі і лаявсь.    Гуща часто десь пропадав. Повертався заболочений весь мокрий, але веселий. Гафійка стрічала його за городом Підпари.    — На станції був. Бастують. Вже другий день машина не ходить. Робочі зібрались і радять. Ну і народ. Треба і нам скликати людей.    — Скликайте. І Прокіп радить.    — Не можна гаяти часу.    — А де?    — Може, у лісі, по той бік балки.    — Ямищан кличте.    — Покличемо всіх. Марко хотів одійти.    — Постій, я щось покажу…    Гафійка раптом почервоніла і нерішуче стояла    — Що там? Показуй.    Гафійка одвернулась од Гущі і витягла щось з під корсетки.    — Держи.    Він взяв кінець, а вона розгорнула червону китайку.    — «Земля і во…»    — Ще не дошила…    Вона засоромилась вся, аж сльози заблищали на очах.    — Я так… Може, здасться коли… Марійка подерла нову спідницю і вишила другу, ще кращу.    І раптом замовкла.    Винуваті очі несміло шукали Маркових.    * * *    Теплий туман слався по полю і налив балку по самі вінця, так що дерева потопали у ньому. Стовбур чорнів у лісі чи манячила людина, трудно було вгадати. Тільки там, де плече торкалось плеча або чулось ззаду тепле дихання, люди на певне знали, що вони не самі. Лиш почувалось, що з туману ллється у ліс жива течія люду, як води в долину, що лава росте і збивається в купу.    — Хто там прийшов?    — Се ми, ямищани.    І знов текло та м’яко шаруділо у лісі.    — Хто там?    — Не бійтесь. Свої…    Вже почувалось, що і далеко, так само, як тут, дихають груди, тіло торкається тіла і щось живе єднає з далекими близьких, як хвиля єднає окремі краплини.    Черкне хто сірник — і на мить виткнеться з пітьми з десяток сірих облич, здригнеться молочний туман і заграє, як риза у церкві, жовта осіння галузка.    — Чого мовчать? Нехай говорять…    — Говоріть… говоріть…    Велике тіло колихалось в тумані, і од краю до краю одна кров переливалась у жилах.    Байдуже, хто говорив. Аби почути таке щось, що б зв’язало докупи розпорошені думки, зілляло надії в один потік і показало, кудою пливти.    Земля!    Бренькнуло слово, як висока струна, і настроїло серце.    Давнє, знайоме і близьке слово. Це не той сірий жорсткий клапоть, що, як п’явка, тягне з людини сили, а сам родить будяк; це щось чарівне, принадне, що одвіку манить стомлену душу, переливається, грає на сонці, як мрія, як щось невловиме, од чого змінилася б доля і вище піднялись би води життя понад берегами.    Земля — дар божий, як повітря, як сонце…    Земля для всіх. А хто її має?..    А хто ж її має? Пан, багатир…    Є поле в руках багатих, і є убогий мужик, що нічого не має, тільки руки та ноги… Тільки свої чотири кінці…    В тумані, то тут, то там, як острівки, зринали глухі голоси.    — Тепер скажімо так: мені потрібна земля, бо своєї немає, й тобі потрібна… А пан те бачить і наганяє ціну…    — Не пан наганя, а самі б’ємось за оренду, бо ти не возьмеш, то возьмуть люди. Ніхто не хоче з голоду гинуть — та й платиш…    — Однаково гинеш… Земля не виносить видатків, голодна не хоче родити. А що вродила, все забрав пан.    — Пропада твоя праця… А на той рік знов йдеш до пана, сам себе дуриш…    — Страшна видима смерть…    — Слухайте, слухайте! Годі вам там!..    — Земля належить трудящим. Хто багатому дав його багатство? Ми, мужики. І звідки сила в нього? З нас, мужиків. Діди наші, батьки й самі ми життя ціле робили на пана. Хіба ж ми не заробили собі землі?..    І знов в тумані бриніли окремі розмови, як зачеплені струни.    — Подать плати, москаля дай, щоб землю нашу од ворога боронив… А що ж мені боронити, коли в мене землі нема?    Зроби спочатку так, щоб була в мене земля, а тоді й бери москаля, як має що боронити…    — Зруйнуймо засиджені гнізда, як роблять інші, викурім багачів, щоб не наважились більше вертатись, тоді миру вільніше буде, тоді в нас буде земля…    Панаса Кандзюбу кортіло. Він вже кілька раз крикнув:    — Люди! Християни!    Але його не пускали: — Мовчи, заважаєш. А він ліз вже на дерево, важкий у своїй свиті, як ведмежа, аж хрустіли галузки.    — Люди, християни!    — Хто там говорить?    — А хто його знає…    — Християни, ми довго терпіли. Воно правда, що пани товстобрюхі за людей нас не мають, як леви, рикають на мужика: народ розорили, та ще й ганяють за нами з москалями та посіпаками всякими, наче за звіром. Але потерпімо ще трохи. Почекаймо великої милості і справедливості.    — Від кого?    — Знаємо! Ждали!    Здригнувся туман неначе — і колихнулось сподом, ось-ось хлюпне у береги.    — Нема терпцю! Урвався…    Панас зліз вже на землю і винувато обертався до сусідів.    — Хіба я що?.. Я згоден… я на все згоден… Як люди…    — Знайшовся мудрий: потерпімо, каже.    — Цитьте, нехай говорить, хто починав.    — Говори, Гуща.    Долом шуміло, наче бурчак у повінь котив по річці каміння і рив береги.    А з туману, як з хмари, плив голос і падав між люди.    — Вся земля наша одвіку, бо кожна грудка, кожен упруг политі потом, погноєні кров’ю трудящих. Одберім землю, і тоді кожен трудящий матиме хліба доволі для себе і для дітей.    Ось воно слово: одберім землю!..    Воно впало серед такої тиші, що чутно було, як мостилась по гніздах птиця або спросоння била крилом по вершечках дерев.    — Одібрать землю!    Ці два слова досі лежали насподі кожного серця, як захований скарб, а тепер, вийняті звідти, стали немов живим чимсь і говорили: ходім за нами, ми поведем.    Не руйнувати й не палити, а одібрати. Вогонь що візьме, то вже не оддасть. Ходім і однімем своє, неправдою взяте од нас і батьків наших. Одберім хліб свій кривавий, для розкошів одірваний од голодного рота.    Груди так повно зітхнули, аж ліс обізвався.    Велике тіло розросталося наче, простувало застояні ноги, затерплі руки. Почуло силу. І благовістило у ньому, як дзвін на Великдень: «Буде земля… Однімемо землю…»    Ту саму землю, що, як мрія далека, тільки манила, а не давалась у руки, що грала перед очима, як марево в спеку.    Тепер вона близько: простягни руку й бери.    І не хотілось розходитись з лісу, розривати на частки могутнє тіло…    * * *    Неспокійно було в селі. З тої ночі, як сходились в лісі і поклали забрати панову землю, минув цілий тиждень, але люди вагались. Всі напружено ждали, а чого саме — ніхто добре не знав. Одні одно говорили, а другі друге — і з тих розмов спліталась сітка, в якій ні кінця, ні початку. Бастувала чагунка, бастували робочі, скрізь було глухо, каламутно, самотньо якось, і тільки граки чорним ланцюгом крил в’язали з світом село.    Щось діялось навкруги. Мов наближалась градова хмара, а звідки прийде, де впаде і що зачепить — незвісно. Важко, тривожно дихалось всім у ті похмурі дні, і неспокійно минали довгі осінні ночі. Якби хто крикнув на пробі, бовкнув несподівано дзвін або розрізав густе повітря постріл рушниці, люди вибігли б з хат та кинулись осліп одні на одних!    Гафійка не могла спати по ночах. Як тільки смеркало, Підпара засував сінешні двері, пробував довго, чи добре замкнені, і, перше ніж облягатись, здіймав рушницю, мостив біля себе сокиру. Гасилося світло, але Гафійка знала, що хазяїн не спить. Чула, як він неспокійно ворушився на лаві, важко сопів, сідав і наслухав. Потому знову вкладався і лежав причаївшись, але раптом зривався і шарив по долівці рукою, поки не знаходив сокири. Знов тихо ставало на кілька хвилин, під лавками пищали миші, що вже перебирались на зиму до хати, та таргани шаруділи у миснику. Але Підпара не спав. Гафійці здавалось, що вона бачить його розплющені очі, втуплені в пітьму.    Нарешті Підпара вставав і виходив. В Гафійки калатало серце, і в такт його перебоям гупали Підпарині ноги коло стодоли, біля стіжків, хрустіли на підмерзлих калюжах під стінами хати.    Часом хазяїн вибирався на ніч на поле, під клуні. Тоді знов хазяйка товклася цілісіньку ніч, боялась, стогнала, охала і човгала шкарбунами од вікна до вікна.    Гафійці часами ставало так важко, що вона прохалась на ніч додому.    Маланка облягалась нерано. Андрій вічно був десь на людях і повертався пізно, а Маланка весь вечір снувала мрії. Щось буде. Прийде щось гарне і перемінить життя. Щось станеться раптом, не сьогодні, то завтра. Чудо якесь, їй не хотілось нічого робити, і, склавши руки, як у неділю, вона гаптувала словами хитрі мережки. З Гафійкою вдвох вони ставали на порозі у сінях і довго дивились, як світяться вікна скрізь по селі. Там, в кожній хаті, чогось чекають, готові, як сухий трусок, що жде підпалу. У кожній хаті цвіте надія, ростуть сподівання.    І, певно, ніколи ще стільки не сходило світла, як у сі довгі, тривожні осінні ночі.    Вітер скакав з розгону, рвав голоси і дим, а сонце, бліде й зубожіле, висипало з-за хмар на землю своє останнє злото.    Гафійка ловила хустя, розметане вітром по дворі, як стадо білих гусей. Хазяйська сорочка, надувшись, котилась, кругла, мов вагітна жінка, і рукавами ловила землю. Вітер свистів Гафійці у вуха, а їй здавалось, що її кличуть.    Ні, таки кличуть. Вона озирнулась.    Од воріт махав на неї Прокіп.    — Чого ти?    Вона не чула, що він говорить.    — Що там таке?    — Неси твій прапор.    За ворітьми було повно народу. Тут і Маланка з своїми сухими руками, важкий Панас Кандзюба, і діти, що скакали під плотом, як горобці.    — Швидше винось!    Що сталось?    Гафійка метнулась до хати.    Кілька рук простяглись до Гафійки, але Прокіп взяв сам.    Він в’язав вже червону китайку до держака.    Народ нетерпляче гудів. Таки діждались. Прийшов маніфест.    Підпара стояв на хатнім порозі, чорний, як тінь, підпер плечима одвірок і мовчки дивився.    Нарешті прапор підняли. Червона китайка залопотіла на вітрі, і заскакали на ній слова, наче живі.    «Земля і воля!»    Всі зняли догори очі, і щось пройшло по юрмі, немов зітхання.    І рушили далі. Гафійка забула за своє хустя. Вона йшла в юрмі, наче у сні. Щось сталось. Сподіване, правда, бажане, але неясне. Якийсь маніфест.    Біля неї був Прокіп, і їй здавалось, що він одразу виріс. Його великі запрацьовані руки спокійно лежали на держаку, ноги ступали твердо.    З сірого гомону юрми виривались окремі слова.    — Хвалити бога, діждались люди…    — Всім буде, всім стане, — дзвеніла Маланка. Вітер рвав ті слова і кидав назад:    — Всім стане, наша земля…    — Тепер, пане добродзею, оділлються вовкові овечі сльози.    На червонім обличчі Андрія молочні вуси сиділи, як два голуби.    Панас Кандзюба світився.    — Озуєм, Андрію, пана у постоли!..    — Аякже!    Під плотами червоні дитячі ноги одкидали болото.    Діти забігали вперед і пискливо кричали:    — Земля і воля! Земля і воля!    Прапор мотався, наче палав на вітрі…    З хат висипали люди. Вони здіймали шапки, хрестились і приставали. Стрічні завертали назад.    — На зборню! Там маніфест.    Було нове щось в людях. Глибокі очі горіли на сірих обличчях, наче світло по сутінках в церкві. Гафійці здавалось, що ясна для неї кожна душа і кожна думка, як своя власна. Щось урочисте було в трепеті корогви, в тихому сумі осіннього сонця, в тривожно-ясних обличчях. Наче в темну весняну ніч топились воскові свічі в руках і хором пливло аж під зорі «Христос воскрес».    Раптом передні спинились.    З-за вугла виплив другий потік і перерізав дорогу. Там теж червоний прапор був попереду.    Прокіп високо підняв свою корогву.    — Земля і воля!    — Земля і воля! Будьте здорові з святом.    — Будьте і ви…    Усі змішались    Маланка обіймала вже ковалиху.    — Кумочко, кумо…    Не могла говорити.    Вони цілувались. Сухі Маланчині руки тряслись на гладких ковалишиних боках.    — Слава богові, слава…    Вітер зірвав в ковалихи з кінчика носа сльозу.    Рушили далі. Тепер дві корогви, з’єднавшись, попливли разом. Вони хвилювали і вигинались, як окрилені вітром вогні.    Народ обліпив зборню так густо, що свити злились в одну суцільну лаву і не було чим дихать. На рундуці читав щось Гуща. Він вже втомився, захрип, але ті, що надійшли, теж хотіли чути. Дальні повитягали шиї, приклали долоні до вух. Передні не хотіли нікого пускати, щоб ще раз почути. А люди все йшли і одні другим налягали грудьми на плечі.    — Що він читає — воля, свобода, а де ж земля?    — Хіба не чуєш? Він тільки про землю й читає.    Низьку Маланку зовсім затерли. В теплі людського тіла, в випарах поту — їй зовсім добре. Вона не слуха. Що там! І так відомо. Се вже всі знають, що землю оддали людям. Краще б, ніж тут стояти, піти гуртом на панське поле, пустить по ньому плуг. Побачити швидше, як він крає незміряні ниви, одверта скибу, ділить людей. Осе твоє, а се моє… Щоб порівну всім. А вони тут стоять! Дивіться! Навіть Андрій зняв перед миром скалічену руку, щоб не забули за нього. А давно проклинав землю? Ну, та минулось. Тепер вона добра, не пам’ятлива, у неї немає серця проти Андрія. Сама земля сміється до неї, подає голос. Он! Як грає проти сонця рудою стернею…    Біля зборні зібрався весь мир.    Село спустіло. Самотою повзли між хатами брудні дороги, наче плазували чорні гадюки, вітер скуб солому по стріхах, а на розриті городи спускались хмари ворон.    Якась баба, вилізши з хати, трималась за стіни і сердито кричала в пустку:    — Де люди? Горить що? Га?    Ніхто не обізвався до неї. Тільки вітер стукав дверима по покинутих хатах, корови блукали по дворах та гризлись собаки поміж роями сухого листу.    Помалу народ вертався з зборні.    Двоє ідуть.    — Чув? Свобода, воля, а яка воля?    — Хіба я не знаю? Бити панів.    — Я розібрав одразу. Дадено волю, щоб чорний народ стребив панів. Котрий, значить, живе з людської праці…    Баби:    — Як будуть розбирати економію в пана, я візьму тільки руду корову.    — А мені коли б пару гусей на розплід. Такі хороші гуси… Буде що взяти. Не заберемо ми, візьмуть чужі, а пан таки ж наш…    — Звісно. Не даваймо нікому свого. Парубки раптом сповнили вулицю співом. Під хатами багатих вони спинялись, підіймали догори корогву і на весь голос гукали:    — Земля і воля!    Коли поховались, нехай хоч чують. Се їм, як перець собаці…    Гущу та Прокопа мало не розривали. Як воно буде? Чи скоро ділитимуть землю? А куплену землю — чи заберуть?    Марко хрипів на всі боки, ледве встигав одповісти, а Прокіп спокійний, як завжди.    Маланка ловила його за поли.    — Прокопе, слухай мене… се я, Маланка. Почекайте ж бо, люди, дайте сказати. Чуєш-но, Прокопе, чуєш… щоб мені одрізали ближче, там, де пшениця родить… Гляди, щоб не забув… Чуєш, Прокопе, га?    Вона згиналась, суха і маленька, захоплена вся одним непереможним бажанням.    * * *    Кожний день ніс якусь новину. Там економію розібрали дощенту, там спалили гуральню або сахарню, в іншому місці рубали панські ліси, орали землю. І нічого за се не було. Пани тікали, никли перед лицем народу, як солома в огні. Щодня вітер приносив свіжі дими, а люди — свіжі оповідання, і ніхто більше не дивувався. Вчора се була казка, сьогодні дійсність. Що ж дивного тут? Правда, гуральня панича Льольо, економія пана мулили очі. Чого ще ждуть?    — Хіба ми за людей гірші? Уже ж рішили.    Невдоволені були, але верх брали Гуща та Прокіп.    Проте вечорами дехто запрягав коні і порожнем вимикався на ніч з села. Ходили і піші. Застромляли сокиру за пояс, мішок під плече і тягли через поле в сусідні села по панське добро. Ночами по розгрузлих дорогах безперестанку котились наладновані хури мішками зерна, картоплі, цукру. Ті, що виходили піші, вертались кінно, на панських конях, або гнали перед себе корову. На другий день висиплялись до півдня, і лиш по колесах, умазаних в кал, сусіди знали, що той чи інший їздив вночі на здобич. Часом діти грались новими цяцьками, уламками пляшечок, ручками од дверей або молодиця шила, на заздрість другим, розкішний очіпок з шматини, якою пани оббивають стільці.    Ходила й Маланка.    Вона ледве приперла мішечок муки, засапалась і стогнала.    Андрій уминав смачні паляниці та все хвалив, але Маланка не їла.    Чому не їси? — дивувався Андрій.    Не можу. Чуже воно.    — Нащо ж ти брала?    — Всі брали, взяла і я.    Мука заважала Маланці, як мрець у хаті, вона не знала, куди її діти.    Багачі причаїлись, їх наче не було в селі.    — Щось наших верховодів не чути, полякались, сидять по хатах, — сміялись люди.    Але там, де їх було багато, вони не мовчали.    Панас Кандзюба, вернувшись од сестри з Пісок, оповідав:    — Приходжу в село, день будній, а люди до церкви. Спинили й питають: хто і чого, за чим прийшов, до кого. Оглядають, наче я злодій. Ну, добре. Швагер теж в церкві. Глянув я на сестру, а вона ледве на ногах встоїть, очі червоні та каламутні. Аж, боже… Що тобі, кажу, слаба? А вона в плач. «Не слаба, — каже, — боюся. Од безсоння звелась. П’яту ніч не спимо, не гасимо світла, пильнуєм, щоб не здрімати. Ждемо паліїв». Кого ждете? «Голоти. Переказали: ждіть нас, будем палити. Щоб не було ні бідних, ані багатих, самі середні. Страх боре людей. Ще вдень — нічого, видко, хто йде, хто їде, а прийде ніч — стережемся. Вчора вийшов мій на село, вже сонце сідало, коли скаче щось верхи. Він на дзвіницю зараз, ударив в дзвони. У мене так серце і впало. Ніхто, як палії. Збіглися люди, постягали тих з коней, зв’язали і повели на зборню: «Палити хочете нас? Бий їх!» — Ті в крик: «Ми самі їдемо, — кажуть, — за паліями, що повтікали». Ніхто не вірить. Та вже церковний староста, — каже, — урятував. Якби не пізнав, було б вже по їх».    Розповідає сестра, а сама аж трясеться. Ах боже…    А тут швагер прийшов із церкви. Круги під очима, видко, зморився. Ну, добре. — Яке у вас свято сьогодні? — питаю.    — Свята нема, а люди молебень найняли, щоб одвернув бог од лиха. Одна надія на бога…    Сидимо, розмовляєм про се, про те, а швагер й кивне головою — куняє. Сестра теж ледве продере очі, щоб кинути слово. Ну, добре. Вже смеркло — який тепер день, — повечеряли ми, світло горить. Пора б і спати — не сплять. Вийшов я з хати — на селі світиться скрізь, ніхто не лягає… Ах, боже… Так якось моторошно, лячно мені. А наші сидять. Шеберхне під лавкою миша, а вони вже наставлять вуха. Нерано, вже й пізні ляги минули — не сплять. Чуємо — півні співають, а в вікно видко, як серед ночі блимає світло скрізь по селу. Коли раптом щось — лусь! Стрельнув хтось з рушниці. Так по селу й покотилось. Ну, добре. Сестра прикипіла до місця, тільки руками вхопилась за груди, а швагер зірвався — і в сіни. Вхопив залізні вила — і далі. А я за ним. Біжу і бачу, як з хат вибігає народ, в руках — хто що попав… Ах, боже… Куди бігти? Де? Хто стріляв? Вибігли за село — якісь люди стоять. Не питали, а кинулись бити. Били на смерть, куди попало, аж поки не одігнали. До самого світу ніхто вже не спав, а вранці пішли оглядати. Вісім лежало готових, один був ще теплий, стогнав…    * * *    Призначено було зійтись на майдані, до зборні. Гуща прийшов раніше. Він тривожно блукав під ганком і все виглядав. Прокіп був уже тут.    — Не сходяться щось, — турбувався Марко.    — Ще рано, надійдуть.    Однак і Прокіп був неспокійний. Нелегко було утихомирить народ. Навкруги були погроми, пожежі, що пронеслись по селах палючим вітром і все захопили у свому вихрі. Люди не хотіли одрізнятись од інших, своїх сусідів, і багато треба було роботи, щоб спинить рух. Але Гуща і Прокіп перемогли. Вони довели людям, що не треба палити та руйнувати народне добро. Не пан ставив будинки. Мужичі руки складали до бруса брус, до балки балку, і все те мусить тепер служити на користь людям. Сьогодні мало рішитись, за ким перемога — за ними чи за Хомою, який підбивав нищити все і все палити.    Народ поволі стягався. Он показався Семен Мажуга на чолі цілої юрми. Панас Кандзюба теж вів хазяїв. Майдан виповнявся і починав шуміти. Марко стискав всім руки. Щось душило його у грудях, підкотилось під горло, і коли він почув свій голос, то не пізнав:    — А корогву принесли?    — Ось вона! Є! — обізвався Мажуга і, розгорнувши, підняв.    — Більше не прийдуть?    — Мабуть, усі.    Можна було рушати. Але не рушали. Тільки коли прапор хитнувся і тихо поплив у повітрі, зрушились з місця й пішли. Ноги шаруділи в болоті, немов шептали раки в мішку, і кривобокі халупки, бідні й обдерті, якось неймовірно дивились на той похід.    Панське подвір’я дрімало, сонне й порожнє. Там наче нікого не було. Тільки пси погарчали і поховались. Народ ввіллявся через ворота у двір, наче вода крізь шийку пляшки. На стаєннім порозі з’явився хурман. Гуща звелів покликати пана.    — Пана нема.    — А де ж він?    — Втік уночі.    Хвиля пройшла народом.    — Утік? Ну, добре. Нехай вийде прикажчик.    Ян вийшов з контори блідий і без шапки. Його холодні очі неспокійно заметались по людях. Він несвідомо подався назад. Але Гуща спинив, витяг з кишені папір і почав розгортати. Серед великої тиші чулося тільки, як шелестіли листочки. Здавалось, що Гуща занадто довго се робить. Нарешті він кашлянув, підтягнувся і високим, чужим трохи голосом почав читати. Всі уже знали той приговор, але тепер він здався новим, поважним, наче те слово, що вони чули у церкві. Так-так. Вони вже знали, що від сьогодні земля не панська, а людська, що народ одбирає її назад, у свою власність. Ниву, освячену працею рук дідів та унуків.    Всі слухали мовчки і затаївши дух.    Гуща скінчив і обізвався до Яна:    — Ти нам не потрібний. Складайся і забирайся звідси.    Ян хотів щось сказати, але не міг, і тільки безгучно ворушились його збілілі губи та шукали чогось тремтячі руки.    Він заточився і, як п’яний, подавсь до контори.    Але там не сидів. За хвилину вискочив звідти, налякано глянув на юрму і хрипло крикнув:    — Мусію! Запрягай бричку! Панаса Кандзюбу наче вкололо.    — Бричку! А на возі з-під гною не хочеш? Чуєте, люди, він хоче брички…    Народ збудився наче. Почувся сміх:    — Ач, пан. Чого схотів. Минулося панство…    — Не давать брички.    — Лагодь, Мусію, воза.    — З-під гною.    Мусій кинувсь до воза.    Але Ян не схотів:    — Не треба коней. Пустіть, я піду пішки.    — З богом!    Економ насунув шапку і якось боком просунувсь крізь юрму. Його очі, мов заскочені миші, жахливо оглядали кожне обличчя, руки були напоготові, щоб боронитись, але ніхто не зайняв. Нарешті, коли Ян опинивсь за ворітьми, всім стало легше, наче порошинка випала з ока. Треба було приймать економію.    — Як будем приймати?    — Оберім трьох. Нехай хазяйнують. Там буде видко.    — Доволі трьох. Прокопа, Гущу та Безика, може…    — Ні, краще Мажугу…    — Пишіть приговор.    Олекса Безик виніс насеред двору стіл. Гуща за ним примостився.    Стояв сірий, осінній ранок. Все було сіре. Небо, далеке поле, голий вишник за домом, будинки і люди. Дух кінського гною і свіжих яблук міцно тримався в повітрі.    Стелився гомін. Маланка нікому не давала спокою. Треба б списати, щоб швидше ділили землю. Чого чекати? І так доволі ждали. Нехай би кожний вже знав, що його й де. Вона світила очима і всім докучала. Дух яблук лоскотав ніздрі. Чому б не покушать? Хоч воно і народне добро, як каже Гуща, але в домі, певно, багато цікавих речей. Наливок, м’яких подушок, посуди та всяких чудних витребеньків, яких мужикові і бачить не довелося. Так воно й лишиться там? Молодиці заглядали у вікна. Ключниця немов догадалась — винесла з льоху два кошики яблук і всіх частувала.    Тим часом Гуща скінчив. Народ підходив довго, і довго важкі робочі руки грамузляли кривульки або ставили хрест, щоб було міцно.    Прокіп скликав всю двірську челядь, одняв ключі.    — Хто не хоче служити громаді, може йти з двору.    Не схотіли ключниця й хурман, їх не тримали.    Двір помалу пустів. Лишились тільки обрані — Прокіп, Гуща й Мажуга.    Панський маєток перейшов до народу.    Ніхто так щиро не дбав про народне добро, як Прокіп. По цілих днях він вештавсь од стодоли до стайні, од обори на тік, видавав челяді харч, коням обрік та зерно птиці. Скрізь сам доглядав, скрізь робив лад. І все записував в книжку, щоб знали, що, куди й скільки пішло. Хитав головою і дивувався: який нелад. Ні, таки з пана поганий господар. Пропадало добро без хазяйського ока. Треба хліб молотити, а машина і досі стоїть без направи. Плуги поржавіли, без лемешів, на конях подерті шлеї. Все потребує праці і грошей, а грошей не було. Тоді порадились разом, і Прокіп повіз продавати пшеницю.    Всі троє оселились в конторі, у тих кімнатках, де жив економ. Жінка намагалась, щоб Прокіп ночував вдома, їй було чудно без хазяїна в хаті, але він й слухати не хотів: його обрали, і тут його місце.    По ночах йому не спалось. Виходив з контори, пірнав у гущу осінньої ночі і прислухався, як калатав стукач навкруг подвір’я. Було чудно і радісно разом. Що недавно бачив у мріях, тепер здійснилось. Життя до людей повернулось лицем. Справедливість глянула в вічі. Не буде більше бідних й багатих, земля всіх нагодує. Народ сам скує собі долю, аби тільки не заважали. Осі будинки, покої, по яких перше блукала одна несита і загребуща людина, тепер підуть під школи. Тут будуть збиратись люди, там будуть читання. Уява малювала інше життя, ніч розступалась, сяли вікна вогнями, гомін розпирав стіни, підіймав груди.    Ще не світало, а Прокіп будив наймитів, дзвонив ключами.    В руках у нього вічно біліла книжка. Він заводив у неї кожну народну копійку, кожне стебло.    З села приходили люди.    — Ну як там економія наша?    Всім було цікаво, як ведеться хазяйство, що управителі роблять; що вигідніше — чи поділити землю, чи, може, гуртом оброблять поле і тоді вже ділити хліб. Маланка мало не пробі кричала, щоб швидше ділили. Їм поясняли, водили на тік, на обори, радились, на що ужити будинки.    — Тут би варто школу зробити, — говорив Прокіп. Але Гуща йшов далі:    — Школу маємо вже, зробім краще народний університет.    Люди приставали на все — на школу й на університет. Нехай навчаються люди, не все ж панам.    Панас Кандзюба дививсь на поле, що простяглось од воріт і уперлося в небо, і все зітхав. Йому було досадно, що пан утік, що він не побачить «пана у постолах».    А по полю вічно блукали якісь фігури і чорніли на сірому небі. То нетерплячі міряли поле, щоб дізнатись, скільки прийдеться на душу.    Маланка, закасавши спідницю та вся зігнувшись, мов чапля, переставляла ноги по глеюватій ріллі.    * * *    Хома сміявся і погано сміявся:    — Стережете панське добро? Ха-ха! Пильнуйте, пильнуйте, щоб не пропало. Подякує пан, як поверне назад. Аякже…    Зеленкуваті очі скакали в нього, як жаби понад болотом.    — Він дума один із другим, що як пан втік, то вже й пропав. Якраз! Такий не згине. Нажене козаків повне село та й шусть у теплу хату. Спасибі вам, люди, що зберегли. На твоїй спині запише подяку… Ні, коли хочеш робити, то роби так, щоб він не мав охоти вертати, щоб йому пустка смерділа. Викури димом й вогнем… Зрівняй усе з землею, щоб було голе, наче долоня… — Хома тицяв грубим пальцем в долоню. — О!.. Як долоня.    Ті, що їм снились панські корови, завідські гуси та інше добро, ловили Хомине слово.    Бо таки правда. Коли б не вигадував Гуща, в них усе було б так само, як у людей. Ще чи ділитимуть землю, чи ні, хто його знає, а тим часом яка користь людям?    Андрій здіймав скалічену руку:    — Де ж правда? Нам таке роблять, а ми ж що їм за те?    І поглядав на гуральню. Його дратувало, що вона ще стоїть, гордо підійма комин і буха безжурно димом, наче сміється.    — Пан втік, а панича Льольо на насіння лишили. Нехай курить, пане добродзею, горілку. Хе-хе! Хома сердито сапав:    — Атож. Так і буде стояти, що з нею зробиш?    Ну, Хома знав, що зробити. В нього справа коротка:    — Спалити.    І те «спалити», як вітер, свистіло у нього в зубах.    Се було чудо, що гуральня досі стояла. Тільки мулила очі. Скрізь по селах покінчили з панами, скрізь димились руїни, а тут — гуральня. Куди не глянеш — вона. То комин упаде в око, то дим, як чорний кудлатий змій, тріпоче в повітрі. По ночах гуде свисток та горять вікна, як вовчі очі, і все так само, як досі, наче нічого не сталось. Що за мара? Тепер мужиче право, не панське. Скрізь погромили панів, та й так минулось. Навіть сторонні сміються. Коли б не Прокіп, не Гуща — давно зробили б кінець. А панич Льольо? Яка користь од нього? Як ссав народну кров, так буде і далі ссати. Андрія скривдив, невже чекати, поки і другим так само буде?    Андрій, як і перше, жалівся, але тепер його рука зробилась гаслом:    — Дивіться, що роблять з нами в гуральні!    Його брали за руку і уважно роздивлялись безпальчий цурпалок, наче бачили вперше.    Панський пастух вештався скрізь, і скрізь, де він з’являвся, його зелені очі ворушили народ.    Навіть прихильників Гущі.    — Хіба ми гірші за других?    В середу знали, що се буде в четвер. Хома ходив од хати до хати:    — Як вдарять у дзвони — виходь. Хто не вийде, буду палити.    Він був рішучий; видко було, що він не жартує.    Пізно світилось проти п’ятниці світло, як в великодню ніч. Люди мовчки готували сокири, кілки, залізні лопати. Дитячі очі стежили з печі за кожним рухом старших.    Часом, коли лопата задзвеніла, зачеплена кимсь, або впав лом, усі жахались. Що, вже? Серед напруження й тиші часом раптом здригалось повітря, немов од дзвонів.    — Тс! Тихо!    Прислухались і, не вірячи самі собі, одхиляли сінешні двері або висували голови за поріг. Холодна дрібненька мряка сіялась з неба. Було вогко, непривітно і тихо. Здавалось — кінця сьому не буде. Нехай би вже, врешті, подали знак, коли воно неминуче. А може, Хома збрехав, налякався і нічого не буде? Верталися в хати, блукали з кутка в куток і ще раз обдивлялись наготовлену зброю.    Однак дзвони несподівано впали. Мідь струснула осінню мряку і розсипалась по всіх кутках. Нарешті! Всім стало легше. Виходили з хат, збивались в купи і поспішали. Збуджені раптом з холодного сну, дзвони хрипло кричали і гнали вперед вузлуваті фігури, покручені непомірною працею, сю в одно злиту з пітьмою масу важких лантухуватих тіл, скривлених ніг, твердих, як довбні, рук.    Перед гуральнею юрма спинилась. Великий мурований дім, де жив панич Льольо та містилась контора, важко сірів на чорному небі, холодний, погаслий, і тільки одно віконце тьмяно світилось, як око напіводкрите. Зате гуральня нахабно сміялась рядом червоних вікон і гордо пахкала димом.    Хома ходив між людьми, ще нерішучий, наче не знав, з чого почати. А біля дому був уже рух. Хтось біг під стіною, злазив на сходи, і чутно було, як гримнули двері. Потому вікно погасло і знов засвітилось. Дзвони хилитали дрібненьку мряку, бились і розривались, а в пітьмі драгліла юрма. Раптом одчинилися двері, і звідти почулось тривожне:    — Хто там? Чого вам треба?    Се панич Льольо… се Льольо…    — Чого вам треба?    Хома одділився од юрми.    — Ага! Се ти? Нам тебе й треба. Ходи сюди! — і погано налаявсь.    Маленька, самотня на сірій стіні фігура Льольо подалась назад.    — Не підходь. Буду стріляти.    І зараз під будинком блиснув, наче сірник, вогонь, сухо тріснуло щось і розкололо важким розкотом ніч.    Юрма завмерла й осіла. Сполоханий дух заколотився на мент в порожніх грудях. Але Хома його підняв:    — Го-го! Він ще стріляє! Бий його… бий!    Те «бий» опекло тіло, як пуга, підняло ноги і погнало без тями вперед, в рухові тіл, у віддиху грудей, в натиску сили, що раптом збудилась з дрімоти, як під кригою будиться річка.    Темні сіни застогнали од тупоту ніг, і під вагою тіла, збитого в купу, двигтіли сходи.    Де Льольо? Ніхто не знав. Чи він ще тут, чи, може, втік, чи його б’ють, чи тільки ловлять. Тіло налягало на тіло і ззаду чуло на собі гарячий віддих, що гнав наперед. Перед дверима зробився тиск, а знизу все напирали. Двері були замкнені. Хома бив в них плечем, і в густій пітьмі, де не видко було лиця сусіда, глухо гупали плечі, тріщали сухі дошки. Раптом двері подались, і щось війнуло звідти, як із безодні. Люди хитнулись вперед, у чорну пустку.    — Постійте, зараз! — крикнув Хома.    Минула хвилина.    І сталось чудо, короткий сон, од якого усі посліпли. Електричне світло раптом залляло велику світлицю, наче махнуло срібним крилом, і відбилось в помості, в ряді великих дзеркал, в золоті рам. Білі серпанки, як хмари на весняному небі, злегка гойдались на вікнах, зелені дерева схилялись над шовком меблів, етажерки з цяцьками блищали, як царські врата, а триногий рояль, мов чорний казковий звір, одкрив широку пащу і скалив до світла білі здорові зуби. Ся зміна була така раптовна, що схвильована юрма застигла, і лиця залляли усі дзеркала, ледве містячись в рамах.    Але Хома одним махом замазав картину.    Він вхопив кіл, замахнувсь і спустив на рояль. А-ах!..    Триногий звір хряснув і дикою гамою струн, од жалібних до грізних, ревнув під стелю. А високі кімнати підхопили той рик і рознесли по всьому дому. Люди збудились зі сну, ожили, заворушились. Хвиля бухнула через двері у хату і вдарила в стіни. Тоді раптом впали коли на тихі води дзеркал, і бризнули з дзвоном на поміст скалками обличчя, що там містились.    А дім все сповнявся новими. Осліплені світлом, заглушені дзвоном битого скла, вони налазили з сіней, як оси з гнізд, і накидались осліп на все, що попадало під руки. Якесь шаленство всіх обхопило.    Бий все!    І накидались на все. Намагались роздерти стільці за ноги, а коли не вдавалось, били ними об землю і насідали грудьми, як на живу істоту. Мовчки, зціпивши зуби. Кілки змітали скло з етажерок дощем черепків, шибки під молотками осипалися з вікон, як з дерева цвіт. П’яніли все більше. Хотілося чути лиш брязк, стук, тріск, передсмертне хрипіння кожної речі, яка так само тяжко конала, як і жива істота.    Про Льольо забули.    А рояль Хомі не дававсь. Чорні блискучі боки його кололись і западались за кожним махом кілка, але він все ще тримавсь на ногах, тільки вив дико, як звір, стікаючий кров’ю.    Потривожений пил, що досі тихо спочивав в меблях, тепер курився димом та крутився в повітрі, роблячи світло жовтим і каламутним. Все злилось в однім божевіллі. Люди пили його одне в одного з очей, з передсмертного жаху скалічених речей, криків скла і металу, з стогнання струн. Всі ті одламані ніжки, покручені спинки, черепки під ногами, шматки паперу, пустка руїни будили ще більшу жадобу нищить, ламати, бити, і ноги без тями топтали знищене вже, а руки шукали нового.    Андрій одною рукою ламав галузки живих рослин, розсипав землю з вазонів. Ага! Ти ростеш! І упивався хрустінням горшків під каблуками.    Хома, з перекривленим ротом, весь мокрий, блищав од поту.    — Гуляйте, діти. Прийшов наш день.    Панас Кандзюба силкувавсь до натуги підняти велику шафу, але не зважив сил. Вона навалилась на нього і придушила. Він крутився під нею, кректав, волік до вікна. Йому помогли другі. Шафа лягла на вікно, задерла ніжки й білий спід, хитнулась і щезла. Панас висунувсь у вікно, щоб бачити, як вона хрясне грудьми об землю.    На подвір’ї, у безпросвітній мряці, кишіли люди, як гусінь.    — Чого стоїте? Йдіть помагати. Тепер нам воля.    Світлиця зароїлась од нового народу, що насилу пролазив через купи уламків. Люди розсипались скрізь, по всьому дому, і кожну кімнату сповнили гвалтом. Гупали кілля і молотки, наче в великій кузні, тріщали меблі і двері, скреготало залізо, а скло дзвеніло й дзвеніло безперестанку і сипалось долі, як груші з дерева в бурю.    Весь дім трясся од зойку, кричав на пробі в порожні отвори вікон до чорної мряки, що його оточала.    Одсувались комоди, і звідти викидались тонкі сорочки, такі чудні і легкі, наче пушинки, з свистом дерлися рядна, літали, мов павутиння, мережки.    В ковалихи очі горіли, вона трясла гладкими боками, порпалась в купах і все кричала:    — Не деріть всього! Лишіть мені…    І здирала з поламаних меблів шовк, жовтий, червоний, блискучий.    Панас Кандзюба бігав по хатах як навіжений. З-за пазухи виглядала у нього тонка жіноча сорочка без рукавів, а руки обережно тримали і притискали до грудей коробку з старим іржавим залізом. Він сам не знав, куди її діти.    Олекса Безик сяв. Він врятував од погрому слоїк з солодким і притулив до серця, наче дитину.    Хати вже були обдерті, розбиті, переповнені пилом, як димом, що простягав руки за вікна, на холод. На вікнах хилитались од вітру подерті білі завіси, як перебиті крила. Тільки лампи та канделябри лишились цілими і завзято заливали цілу руїну світлом, до нестерпучості ясним.    Брудні, наче на лахміття подерті люди спинились і роздивлялись, що б знищити ще. Але нічого не було. Голі стіни конали останнім диханням оддертих шпалерів.    В кутку Хома старанно трощив ще простий кухняний ослончик, брудний, у помиях, наполовину згнилий.    Андрій торкнув Хому за плече.    — Ну, а гуральня?    Хома підняв на нього безтямні очі.    — Як бити, то бити все.    І далі трощив недобитий ослончик.    — Годі, покиньте! — кричав Андрій. — Пора палити. Хома опритомнів. Палити? Його очі на мить спинились, і в них мигнув наче далекий відблиск пожежі.    — Палити? Давай.    Вони склали на купу під сходи уламки меблів, ніжки стільців, шматки паперу і підпалили.    — Тікайте з дому, горить! — кричав Андрій.    Люди, як миші, покидали покої і серед диму скакали по сходах.    Андрій зняв з канделябра свічку і підпалив завіси. Вогонь охоче поліз по серпанках, і чорні отвори вікон ще глибшими стали в червоних рухливих рамах. Дві Андрієві тіні заметались на прощання по стінах і разом з ним зникли.    Андрій шукав Хому.    — Тепер гуральня. Чуєте, Хомо? Гуральня, кажу. Вони останні вибігли з дому.    Ніч стояла глуха, ще чорніша по світлі. Але сподом вона ворушилась, жила, двигтіла і хвилювалась хвилями чорного люду, невидимим припливом тіл.    Тільки гуральня блищала рядом освітлених вікон та тремтіла од руху машин, немов у великих кам’яних грудях, ждучи чогось, тривожно калатало серце.    Робочі покинули працю і чорніли вздовж стін та біля дверей. Світло з вікон грало в калюжах разками золотого намиста.    Юрма й гуральня стояли навпроти себе, немов міряли сили, немов ще рішали, хто переможе.    Між ними раптом з’явилась важка, кострубата постать Хоми.    — Чого ждете? Паліть!    Вікна паничевого дому курились димом. Вогонь ліз по завісах, в’юнкий, веселий, і вже облизував лутки знадвору.    Безлиця у пітьмі юрма здригнулась і пішла на гуральню. Андрій біг попереду. У лівій руці тримав залізо, а права, без пальців, високо здіймалась над головою, наче комусь грозила.    Ось апаратна. Тепла, вся завита в залізні труби, колеса, машини, наче нутро живота, вона тряслась, як в трясці, і блискавично мигтіла широким пасом. На мить Андрієві ніздрі вхопили знайомий запах олії, пари, сухого жару вогняної печі — і перед ним встало його робоче життя, його каліцтво. Ось як зійшлися вони — машина і її жертва. Андрій почув на руці одрізані пальці, і злість туманом піднялась йому до мозку. Він кинувсь на пас і збив одразу. Захитавшись, пас упав з свистом плавким лінивим рухом, як мертва гадюка. Апаратна востаннє здригнулась і стала, а махове коло закрутилось в такому шаленому льоті, що, здавалось, підхопить з собою й машину. Паровик тепло і важко дихнув, сповнений сили. Чорні блискучі боки його дратували Андрія. Йому хотілось бити сю ситу, гладку скотину, почути, як застогне, крикне, сконає, віддасть останнє дихання. Він збив манометр і ударив залізом по боці. Потому пустив пару в свисток. І коли паровик скрикнув тим самим криком, яким будив Андрія мало не ціле життя, криком, що зблизька видававсь гострим й блискучим, як шило, лютість одняла у нього тяму, свідомість і розуміння. Він бив машину що було сили, помагав правою лівій руці, крутив головки гайкам і ламав все, що вдавалось зламати. Забув навіть про небезпеку. Він не бачив, що діялось навкруги, всіх тих свиток, жовтих кожушків, борід і волосся, зліплених потом, гарячих очей, напівбожевільних, поранених рук, не чув того кування заліза в залізо, пекельної кузні, що все перекувати хотіла в ніщо, що працювала, як невгаваючий дух руйнування, і сповняла луною тисячі згуків високі стіни гуральні.    Хома був всюди. Він, здавалось, забув людську мову і лиш, як жужіль од горіння душі, викидав з себе:    — Бити! Палити!..    Де тільки з’являлось його обличчя старої баби, глибоко зоране плугом життя, де падав лиш погляд зелених очей, владний і невблаганний, там дух руйнування напружував жили і зміцняв сили в нелюдські.    Хома не чув утоми. Його руки, наче залізні кліщі, крутили мідяні труби, і чим твердіші вони були, тим більшу розпаляли охоту перемогти. Обдерті, у ранах, його руки давно обливалися кров’ю, але він навіть не помічав. Знав тільки, що мусить розбити і підпалити.    Нарешті! Покришки з брязком впали з цистерн, вогонь торкнувся спирту, і легка блакитна хмарка захилиталась над ним. З цілої гуральні збіглись дивитись. Синявий вогонь, такий легкий й невинний, що, здавалось, пекти не може, м’яко згинався і розгинався, наче плавав на спирті, і тільки часом здіймалась хвиля з червоним гребнем.    Невдоволений шепіт пройшов по юрмі    Се ж горить спирт! Ніщо інше, а спирт. Було досадно. На саму згадку пекло у горлі, розливалось тепло у грудях. Нащо було палити, не давши навіть покушать! Тепер ні паничеві, ні людям. Вогонь жере.    Олекса Безик мало не плакав. Невже пропаде?    Він хотів рятувати. Йому прийшло на думку, чи не можна зачерпнути спідсподу. Адже горіло лиш зверху. Він знайшов корячок і протиснувся крізь натовп.    — Куди ти? Його хотіли спинити.    Але Безик вже розігнався і сунув руку просто в огонь.    Синє полум’я стиха хитнулось, хлюпнуло в чорні криси цистерни і впало додолу кількома вогняними клубками.    — Ой братці, пече! — скрикнув Олекса.    У нього горів рукав.    Се була спроба, невдатна, правда, але, здавалось, можлива. Вогонь лиш зверху; під сподом чистий, здоровий спирт, треба тільки дістати.    Натовп захвилювався.    Тц! Тц! Скільки добра загибає… скільки горілки…    У роті сохло, душа просила хоч закропитись, хоч раз ковтнути, хоч умочити уста, сухі од смаги. Розбити посуду? Пробити збоку? Дух спирту лоскотав ніздрі, і спазматичним рухом горло ковтало слину.    Гарячі очі мацали боки цистерни, готові втягнути в себе, висушить повну посуду, міцну, недоступну, накриту вогнем. Юрма навіть затихла од божевілля згаги, злита в одно бажання і в одну думку. А перед нею все вище й повніше палали чаші, повні вогню, як жертви невідомому богові. Раптом ззаду почувся крик:    — Розступіться! Дайте дорогу!    І не встигли ще розступитись, коли крізь юрму пролетіло щось мокре, все у рідкому болоті, забризкало всіх і просто кинулось до вогню. На мент тільки мигнула перед очима чорна фігура, піднята рука і вже простягла людям шаплик вогню, що курився, як серце, тільки що вирване з грудей.    — Пийте! Але як пити?    — Лий воду! Дайте води…    Хтось приніс воду і хлюпнув нею в шаплик.    Вогонь притих, зігнувся, дихнув востаннє й сконав.    — Ура! Горілка!    Руки здіймались і простягались — тремтячі, напрасні, з одним непереможним бажанням швидше дістати, вхопити і одірвати од чужих уст тепле противне пійло.    — Давай! Сюди! Лишіть мені! Буде, нам дайте…    Ті, що стояли ближче до дверей, не мали надії дістати горілки, їм треба було самим роздобути. Вони бігли в подвір’я, скакали в калюжу, як були в одежі, й качалися там в якійсь гарячковій нестямі, щоб краще змокнуть і не боятись скакати в вогонь.    З густої осінньої мряки безперестанку вривались в гуральню і лізли в вогонь, наче нетля на світло, дикі, напівлюдські фігури, мокрі, покриті корою рідкого болота, з-під якого блищали лиш очі.    Блакитні вогні все розростались і вже цвіли на вершечках червоним, як хмари при сході сонця. По обличчях розлились мертві синяві тони. А серед тіней од поламаних труб і машин, що з жахом бились по стінах, чорні заболочені люди скакали у дикім танці і черпали вогонь з палаючих чаш:    — Хто хоче? Пийте!    Дім, де жив Льольо, вже догорав. Падали балки у прірву отворів і розсипались снопами тріскучих іскор. Гуральня рівно палала, вся налита вогнем, стікаюча полум’ям в вікна і двері, як рана кров’ю.    Широкі крила осінніх хмар жевріли тихо над нею, простерті в безодні ночі.           * * *    Другого дня скрізь було тихо. Люди ходили в’ялі, спорожнені наче, ліниві. Чорний задимлений комин стирчав на горбку замість гуральні; мимохіть він притягував очі, і було чудно, що око не упиралось, як досі, в стіни, а йшло кудись далі, в порожняву поля, рудих горбків.    Андрій пішов оглядати руїни. На пожарищі, яке ще курилось, попадались цікаві. Білий димок ліниво здіймався над грузом завалених стін, наче пара у холод з ніздрів худоби. В широких отворах вікон біліли кахлеві печі, немов зуби в щелепах кістяка. Купки босих дітей порпались в теплій землі, знаходячи всякі уламки та дрібні речі, напівзотлілі. Вони сварились і бились, як горобці.    Андрій ввійшов у гуральню. В тьмяному світлі сірого дня, що лилось крізь діри вікон та через стелю, все здавалось чужим, чудним, не подібним до того, що було вчора. Вчора тут були машини, теплі, живі, міцні апарати, що упирались і не давались, коли їх били. Сьогодні вони лежали худі, спорожнілі, скорчені вдвоє, з пробитим боком, руді й облізлі. Мідяні труби простягали безвладно покручені кінці, сплющені, зм’яклі, наче стоптані кишки, і червона іржа од вогню виступала на них кривавим потом.    Андрій дивувався. Невже се він одною рукою мав силу завдати залізу такі глибокі рани? Він переводив очі од своїх рук на машини і тільки здвигав плечима. Невже се він? Не чув уже злості, як досі, вона десь щезла за одну ніч. Йому навіть жаль стало тих апаратів; він так довго ходив коло них, наче нянька біля дитини.    Андрій стиха зітхнув і почув зараз, що коло нього щось ворушиться.    Панас Кандзюба стояв серед грузу, важкий і сірий, як купа перетлілої цегли.    — Геть все сплюндрували, — обізвався Андрій.    — Хіба то ми?    Андрій здивувався.    — Як то не ми? А хто ж?    — Нечиста сила.    В очах Кандзюби були така певність і такий жах, що Андрія мороз обняв.    — Ніхто, тільки нечиста сила.    До гуральні під’їздили підводи і від’їздили, повні заліза, цегли, обсмалених балок.    — Розберім все, зрівняймо з землею, — говорили одне одному люди, але вже оглядались, якісь непевні, і в занесених пугах над кіньми, і в поспішнім гуркотанні коліс чулась тривога.    Під вечір по селу розійшлося, що йдуть козаки. Хто пустив поголоску, звідки вона узялась — ніхто добре не знав. Оповідали тільки, що будуть трусити, а в кого знайдуть — той не мине розстрілу.    Видимо, се справа панича Льольо. Пустили живим, а тепер людям біда. Треба було зразу забити, а тоді вже палити. Та пізно. Ради нема.    Що діять? Як рятуватись?    Лихо так зненацька підкралось і так несподівано впало, що ніхто навіть не важився думать, чим запобігти. Звістку приймали як сподіване щось, як щось неминуче, мов по хоробі смерть.    Деякі мали надію обрятуватись. Вони нишком скидали в став забрате залізо або ховали в землю, що в кого лишилось. Та хіба се поможе? Хіба, як що до чого, не викажуть люди?    Проте ніч минула спокійно, а ясний холодний день і зовсім заспокоїв село.    Хтось вигадав, видко. За що б мали карати, коли навкруги було те саме. Скрізь попалили і розбили панів, бо таке право настало.    Минало з полудня, а в селі тихо, нема нічого.    Прокіп хазяйнував на панськім полі, орав на зяб, кінчав пізню сівбу. Робота ішла своєю чергою — пан не вертався одбирать землю, панич Льольо теж, видко, не мав охоти дивитись на пожарище. Скрізь було спокійно, і поголоски гасли. Ніхто їм більше не вірив.    Минула і друга ніч. Ті, що повкидали у став добро, тепер жалкували.    Однак новина впала, як грім з ясного неба. Тепер вже напевно. Олекса Безик їздив в містечко, але з дороги вернувся. В село Тернівку прибуло військо. Зігнали людей, кого постріляли, кого порубали, інших забрали в город. Трусять, в’яжуть і б’ють.    — Ждіть і до нас. Тепер неминуче.    Тепер неминуче. Се було ясне.    Панас Кандзюба довго, уперто чухав за вухом.    — То се і нас постріляють?    Його налякані очі, повні нерозуміння, надаремне шукали підмоги.    Олекса Безик наче нічого не знав. Він здвигнув плечима:    — Я не палив, мені нічого не буде.    — Хіба ти з нами не був?    — Я? Борони боже. Я сидів вдома.    — Отак. Я ж тебе бачив на власні очі.    — Кого? Мене? Хай тому повилазять, хто мене бачив. Сам підпалив, а каже на других.    — Я підпалив? А ти докажеш?    — А докажу.    Винуватих не було. Одні скидали вину на других, а ті на інших. Виходило так, що всі були вдома, а коли хто й забіг на гуральню, то тільки на те, щоб подивитись. Кому ж не вдавалось затятись, той всіх винуватив. Село винувато, село буде і одвічати. Але село не хотіло. Докори і сварки підіймали стару ворожнечу, наверх спливали забуті кривди й гріхи. Спокійніші всіх гамували: «Цитьте. Нічого не буде. Тепер наша сила і наше право».    В полуднє од переїжджих почули про Осьмаки. Там козаки підпалили село, бо люди не схотіли виказать винуватих. Село горить.    Тоді пішли нарікання. За що всім гинуть? Хіба не Хома підмовляв? Не він скликав громаду? Хома і Андрій. Не мине лихо, видко, й за панську землю. Поки не було Гущі, в селі був спокій. Що тут казати. Гуща і Прокіп збунтували народ, вони у всьому винні. Казали — народне право, наша земля, а тепер — козаки.    Панас Кандзюба хвилювався найбільше:    — А що? На моє вийшло. Озуть пана у постоли… от і озули.    Під вечір на селі появився Підпара. З того часу, як прийшов маніфест, його ніхто не бачив, він наче щез. Тепер ішов спокійний, високий, похмурий, немов трохи пристарів. Його не займали. Навпаки, йому заздро дивились услід:    — Такому нічого не буде. Він сидів тихо.    Його уважали хитрим, розумним і обережним.    Що ж тепер діять?    Тривога обіймала село. Переказам не було кінця. Оповідали, що в Осьмаках од куль козацьких полягли не тільки дорослі, а й діти. Що недобитих складали на віз, як снопи, і так везли в тюрму. Крізь щаблі воза цілу дорогу капала кров. Що жінки голосили так сильно, аж чутно було на далекім шляху. Що од підпалу погоріла худоба і хліб. Жах малював усе страшніші й страшніші картини. Од неспокою люди не могли всидіти в хаті. Що треба робити? Як рятуватись? Хто знає? Біда неминуча. Уявлялись вогні, руїна і кров. Діти сторожили шлях за селом, найменший галас будив тривогу.    Звісно, такий Хома або Андрій не мали чого боятись. Що ти з них візьмеш? Ні кола ні двора. Харпаки, злидні, призвели до біди та й поховались. Сьогодні спалили гуральню, а завтра підпалять у когось хліб. Недурно каже Підпара: не жди добра од палія.    Олекса Безик радив вернути панові землю. Все ж буде менша вина.    — Ну, а гуральня?    Правда, її не збудуєш наново. Чорні руїни гнітили, як нечисте сумління.    Одні питали, чи не краще б вийти назустріч війську з хлібом та сіллю, упасти в ноги, скоритись.    Другі радили битись, не пустить козаків.    Але все се було не те.    Один тільки Підпара спокійно ходив між людьми і прислухався, а його очі, глибокі й суворі, щось замикали під наметами брів.    Усім здавалось, що Підпара щось знає.    Але Підпара мовчав.    * * *    Від кого пішла та думка, хто перший її подав, трудно було сказати. Може, Підпара посіяв своїм суворим зором, а може, вона сама зродилась і осіла глибоко в серці, як камінь на дно. Доволі, що люди мовчки її прийняли, як останню надію, як єдиний рятунок. Нехай краще загине кілька людей, аніж ціле село. Важка таємна згода запанувала між людьми. На мить одчинився тайник, щось пропустив і зачинився знову. А в ньому, як сім’я в жіночому лоні, росло щось, і стигло, і падало тінню на замкнені обличчя.    В осінній пустці, що облягала село, чулось зловісне дихання якогось лиха, щось невблаганне, неминуче, жорстоке, і вимагало жертви.    У Підпари під образами горіла лампадка. Святочний настрій спливав з богів і ліг на обличчя Підпари. Він говорив поволі, важко, наче одраховував гроші, і перед людьми знов був давній Підпара. Народ товпився в хаті і в сінях. До нього прийшли, він знов був потрібний. Тоді як іншим страх одняв розум, засліпив очі, Підпара не боявся нічого. Він був як скеля серед розхитаних хвиль, що мали надію спинити на ній свій біг та знайти рівновагу. Він знав, що радить.    Панас Кандзюба хитав головою. Так, так. Нехай приходить військо, коли вже буде по всьому. Винуватих нема. Сама громада їх покарала. Тоді не буде за що карати всіх. Не село бунтувало, а тільки привідці. Коли б не вони, було б спокійно. Хто зробив забастовку? Вони. Хто забрав економію в пана? Вони. Хто гуральню спалив? Таки вони. А усім гинуть за них? Рішитись хати — та що там хати, — може й життя!..    Він хвилювався.    Підпара насував брови:    — Тепер він панське бере, а пождіть трохи — візьме і ваше. У тебе, скаже, є десятинка зайва — оддай. Той склав яку сотню — рішайся грошей. Забере в мене, в тебе, Максиме, а тоді і в бідніших. Від них життя не буде.    Гаврило, Підпарин тесть, вплів в сиву бороду жовтий кістяк руки.    — Що там! Постріляти та й вже.    Жорстоке слово, кинуте вперше, забряжчало, як ніж серед тиші.    Світлиця важко замовкла. У мовчанці згоди, що затулила уста, страх родив підлість.    Коли б не було чого за се?    Тоді рудий Максим, староста сільський, витяг з кишені знак і почепив на груди.    — Я одвічаю. Ось тут бомага. Приказ стреблять всіх бунтарів. За се нічого не буде.    Одною рукою він бив себе по кишені, другою поправляв знак.    І все блищало на ньому: руде волосся, густе ластовиння, чищена цеглою мідь.    А коли так, то чого ждати. Скликайте сход. Нехай розсудять…    * * *    Гола земля, бита крилами вітру, безнадійно сіріла під олив’яним небом. Рядами заморених хат, буденних і непривітних, дивилось село на своїх хазяїв, що неохоче збирались до зборні. Ішли ліниві, сірі, важкі, наче груддя ялової землі, яка їх зродила. Несли свою зброю — одвічні рушниці, зв’язані мотузками, важкі іржаві обухи, люшні, дрючки. Всіх їх гнав страх, звичка слухать начальство. На сход скликали всю «мужеську плоть», а хто не прийде, того чекала смерть. Жінки виряджали своїх чоловіків з плачем, з голосінням, як на той світ. Хто знає, що буде?    Маланка не пускала Андрія:    — Не ходи. Щоб ще чого, боронь боже, не сталось. Андрій не слухав:    — Я, пане добродзею, маю одзнаку од пана, мені своїх не страшно.    — Хвались, хвались, Андрійку, каліцтвом, комусь воно дуже потрібне, — шипіла Маланка, але й сама пішла за ним.    І знов майдан зачорнів од народу. Всередині чоловіки, кругом, аж до калюжі, жінки.    Змішаний гомін глушив слова Підпари. Видко лиш було, як він, високий, в святному жупані, махав рукою та зводив острішки брів. Кінець рушниці стирчав у нього при боці.    — Ой боже, щось буде! — лякалась Маланка.    — Погромників будуть судити…    — А кого саме?    — Виказують люди на Хому Гудзя, на Гурчина Саву… Глядіть, щоб не було чого і Андрію…    — Господь із вами, — жахнулась Маланка. — Мій так само був на гуральні, як ваш. Тоді півсела довелось би судити.    А сама озиралась: де той Андрій?    Максим Мандрика, з значком на грудях, ходив між народом.    — Усі прийшли?    — Всі.    — Не прийшов Безик Олекса.    — Я тут…    — Треба всіх записати.    Але тільки наладивсь, коли до зборні верхи під’їхав на панськім коні Семен Мажуга. Прив’язавши коня, він простягнув руку Мандриці.    — Здоров, Максиме, маю діло до тебе.    Староста глянув на нього:    — Не варт ти моєї руки. Ось тобі, маєш…    І вдарив Семена в лице. Семен оторопів.    — За що ти вдарив? Мене громада обрала. Мандрика не встиг одповісти, як Підпара вже встав між ними і звів рушницю.    — Розступіться там, зараз!    Народ хитнувся назад, наче хлюпнула хвиля, і рівночасно ахнули люди й рушниця.    Завитий в серпанок білого диму, Семен зігнувся і схопився за бік:    — Ой братці, за що ж мені таке?    Він хитався і божевільним оком шукав страшної розгадки на сірих обличчях, що живим муром нахилялись з обох боків.    Там не було розгадки і не було надії. Тоді звірячий жах підняв його на ноги, і він кинувсь тікати наосліп, сходячи кров’ю, що червонила пальці і стікала вздовж ногавиці на землю.    Олекса Безик догнав Семена і вдарив ззаду колом. Високе тіло зігнулось удвоє, як складаний ножик, і повалилось на землю.    Панас Кандзюба був уже тут. Безвладне тіло, ще тепле, що так покірно лягло йому під ноги, струснуло у ньому зненависть, якої не чув до живого. Його захопило непереможне бажання зробить йому шкоду, втоптати в землю і знищить. Без потреби він вистрелив в нього і націлявся важким чоботищем вдарить під груди.    — Доволі, готовий! — обізвавсь Безик.    Вони взяли за ноги тіло Семена, одтягли до баюри і вкинули в воду.    Все сталось так несподівано й швидко, що люди закаменіли.    Кров була пролита. Одна тільки хвиля одділяла минуле од того, що сталось, а здавалось, що проминула вічність, що попереднє раптом впало у прірву, що щось порвалось і увільнилось од пут.    Од юрми рішуче одділились Іван Короткий, Дейнека та ще дехто з людей і стали біля Підпари, готові на все.    Підпара витягсь у весь свій зріст.    — Хома Гудзь тут? Виходь!    Голови повернулись, і тривожно-жорстокі очі стрілись, наче мечі. Де Хома Гудзь?    — Нема. Не прийшов.    На хвилину залягла тиша і натяглася, наче струна. Кого тепер? Чия смерть вилетить з рота і впаде на тім’я, як камінь? Було чутно дихання.    — Прокіп Кандзюба!    — Як?! Прокіп Кандзюба? А сього за що? Його ж обрала громада?    Староста поясняв:    — Я по нього послав. Він зараз буде.    — Добре. А тим часом… Андрій Волик! Ведіть!    — Волик… Андрій… — прокотилось луною. — Тут… ось він…    — Ой боже, що він вам винен! — кричала Маланка. — Не руште!    Її голос заглушило тонке, гостре і невгавуче скигління, подібне до виття під ножем поросяти, і тільки зрідка його рвали окремі слова. Не хотілося вірить, що то голос людини.    Тим часом юрма двигтіла, кипіла і викидала з себе, як страва наверх шумовиння, суху, скуйовджену постать каліки.    — Йди… йди… ось він… ось тут. Не поможе.    Його штовхнули, і він впав на коліна перед Максимом, блідий, пошарпаний весь, нікчемний, як опудало з конопель, з своїм цурпалком замість руки.    На устах в нього бився ще крик:    — Змилуйтесь… люди… я нічого не винен. Він уклонився, торкнувшись чолом землі. Максим поставив Андрія на ноги.    — Хрестись.    Андрій зараз покірно підніс до лоба скалічену руку.    — Бийте його.    Так він і впав. З ним покінчили одразу. І знов кривавим шляхом потягли тіло в калюжу. Але зараз мусили кинуть, їх спинив галас. Юрма здригнулась од глухого стогнання жаху, од шуму піднятих рук.    — Дивіться… он там… он там… встає… він ще живий… Семен… Семен…    З води баюри піднялася спина, як острівець, на мить показалась рука, наче ловила повітря, і знову впала. Ще два-три рухи, вагання — і довга фігура розігнулась поволі та захиталась на нетвердих ногах, як привид, у чорній сітці стікаючих вод. Великі Семенові руки, мов кліщі рака, надаремне шукали, за що б схопитись.    — Він вийде!.. Він зараз вийде з води!..    Ті, що тягли тіло Андрія, скочили в воду і одним махом сокири поклали Семена назад на місце.    І знов жорстока тиша здушила серце у жмені, знову болюча жага кривавого слова розтягнула хвилю у вічність. Чия тепер черга? Кого покличе смерть? Кожне нове наймення давало іншим змогу передихнути коротку хвилину пільги.    Однак напружену тишу ніщо не порушало. Підпара пошепки радивсь з Максимом, і тільки за плечима у юрми билось і розривалось голосіння Маланки та плач жіночий.    Раптом все стрепенулось, ожило. Юрма зітхнула великими грудьми, і наче брижі пробігли по ній, як по воді.    — Ведуть! Прокіп іде!..    Прокіп підходив спокійний і діловитий, як завжди. Так само, як завжди, охайно лежала на ньому одежа, так само поважні були його рухи, і неймовірним здавалось, що ся людина іде на смерть. От зараз підійде, стане, вийме з кишені заяложений зшиток і прочитає громаді, скільки зорав, засіяв та що продав. Інакше не може бути.    Всі очі вп’ялися в нього, а він спокійно все наближався.    Під ноги йому попалась пляма свіжої крові. Він завагався на мить, наче боявся ступити на криваву дорогу, поблід на виду і підняв очі. Вони спинились на рушницях, вилах, сокирах, на Підпарі і купці людей, що вже стояла напоготові. Він зрозумів.    Однак привітався.    Підпара махнув до нього острішками брів:    — Чому сам не прийшов? Ще посилати по тебе… Готуйся. Даси одвіт перед богом.    — Хіба ти піп? Я дам одвіт громаді. Вона настановляла мене.    — Пізно вже, братику. Зараз помреш.    — За віщо?    — Ніколи розмовляти з тобою. Сам знаєш. Швидше кажи, що маєш.    — Громада так присудила?    — Громада.    Прокіп глянув навколо. Біля Підпари стояли Олекса Безик, Іван Короткий, Олександр Дейнека, дядько Панас. Все однодумці.    — І ви проти мене? Що я зробив?    Вони мовчали.    Рятунку не було.    Дядько Панас торкнув його в плече:    — Може, покликать Марію?    Прокіп безнадійно махнув рукою:    — Покличте.    Вона ледве протиснулась крізь натовп — в новому цупкому кожусі, яким загортала дитину, і зараз уклякла на обидва коліна на мокру од крові землю.    — Помилуйте нас, пане старосто, і ви, чесна громадо… Коли б його не обрали, він би в тому не був.    Вона кланялась низько, разом з дитиною, в один і другий бік.    — Годі, Маріє… вставай… — спиняв її Прокіп. — Слухай, Маріє…    І на хвилину замовк. Забув усе відразу.    — Слухай, Маріє… ось що… коня продайте… нащо він вам…    — Ой боже, — голосила Марія.    — Мовчи. З тих грошей оддай десятку Пилипу, що я позичив… хліб, як змолотиш, не продавай, своя мука буде… Мою одежу лиши для сина, як виросте — зносить…    — Швидше там! — наглив Підпара.    — Ой, — голосила Марія.    — Кланяйся мамі… нехай простять… та й вже… І ти прости…    Він тричі, як перед говінням, поцілувався з нею, приклав холодні губи до чола дитини.    — Готовий? — питав Максим.    — Ще маю гроші громадські… ключі. Він поліз у халяву і витяг звідти ганчірку.    — Полічіть… Тридцять вісім рублів і дванадцять копійок. — Потому згадав: — Ще дві копійки. І вийняв з кишені разом з ключами. Максим забрав.    — Ще маєш що?    — Дозвольте скинуть жупан.    Він розщібнувся і лишився в одній сорочці. Круг нього з співчуттям гомоніли:    — Добрий жупан.    — Шкода було б, якби умазався в кров.    Підпара набивав ще рушницю, решта чекали готові.    — Стійте, — спинив їх Панас Кандзюба, — я сам. Він все ще біля Прокопа тупав.    — Кріпись, синашу. Служив досі громаді, послужи їй востаннє. Страшно нам… військо іде… не всім бути в одвіті… тобі заплатить бог… Перехрестись.    Прокіп перехрестився.    Марія все голосила і рвала на собі кожух, її одтягали між люди.    — Прощайся, синашу…    Прокіп вклонився на чотири угли.    — Простіть мене, люди… Може, кому чим завинив… Прощайте…    — Хай бог простить… Прощай і нам… Панас Кандзюба знову торкнувся небожа:    — Куди тобі стріляти?    Прокіп втупив у нього вже мертві очі. Подумав.    — Стріляйте в рот.    Білий, як сорочка на ньому, він намагався розтулить рота, але не міг. Спідні щелепи тряслися в нього, тверді і нерухомі, як дерев’яні.    Панас приклав рушницю мало не до обличчя і бахнув.    А в одповідь на постріл лице плюнуло цівкою крові і обілляло Панасові руки і груди.    Прокіп впав на коліна. Підпара добив його ззаду.    Народ п’янів од запаху крові, хрипіння смерті, порохового диму. А Гуща? А Хома Гудзь? А Іван Редька? Як! Він ще живий?    Однак ні Хоми, ні Гущі не було. Вони десь щезли. Підпара послав їх шукати.    Тих, що намагалися потай втекти за спинами юрми, забрали на зборню. Звідти їх випускали поодинці між два ряди і брали в вогні або у кілля. Так згинули Редька-молодший із братом та Сава Гурчин, останній за те лиш, що побив вікна колись в Гаврила, тестя Підпари.    Трупи мокли в баюрі, наче коноплі, і червонили воду, а над народом простягалися пасма синього диму, мов упиреві руки шукали жертви.    Короткий день скінчився. Вітер розвіяв дим, розсіяв останнє тепле дихання забитих, розігнав хмари. З чорного поля він нісся далі у чорну безвість і хитав зорі, що золотили дрібним намистом криваві води калюжі…    Маланка ледве допхалась до своєї халупки. Впала у пітьмі на лаву і на коліна впустила знесилені руки. Цілий день була на ногах, цілий день вбирала в себе муки та кров і стільки людей поховала у серці, що воно сповнене стало мерцями, як кладовище. Аж заніміло. Нема у ньому ні страху більше, ані жалю, вона вся дивно порожня, зайва на світі і непотрібна. Добре, що хоч світла нема, бо її очі не змогли б більше нічого вмістити. Вона нічого не хоче. Аби тільки поночі було, як зараз, і тихо.    Все од неї тікає, все одвернулось. Був у неї Андрій — цілий вік гризлася з ним, а тепер нема вже й Андрія. Пестила мрію про землю, а земля встала проти неї, ворожа, жорстока, збунтувалась і втекла з рук. Як марево, поманила і, як марево, щезла. Лежить холодна і ссе тепер кров…    Маланці більше нічого не треба. Аби тільки поночі було і вічно німувала ся пустка, як в домовині.    Рипнули двері. Хто там?    — Я.    Дивно. Прожила життя, а воно раптом впало у прірву. Хоч би слід залишило, хоч би згадку яку. Все зап’яв морок. Все чорне. Навіть нинішній день одсунувсь далеко, так далеко забіг, що видається давнім, давно забутим сном. Чи що було сьогодні, чи нічого не було? Одно тільки виразно ясніє у пітьмі: одрізані пальці Андрія. Три жовтих цурпалки, в олії, з прилиплим піском. Шукала, десь був четвертий, і не знайшла. Що б пошукати краще!..    — Де ти була?    А пальці крутились перед очима, як хробаки. Сині нігті мутно блищали, як мертве око, пожовкла шкура зібралась в зморшки, і між ними чорнів робочий бруд… Вона їх поховала, тільки забула, в якому місці. Голова в неї починала боліти од того, що не могла згадати.    — Де ти була?    — Марка рятувала.    — Утік?    — Утік.    — А батька забили…    Більше не було слів. Ніхто не будив вже чорної тиші, що наливалась крізь вікна у хату.    Важким холодним сном за хатою спала земля, а високо над нею тріпались зорі, наче в небесному акваріумі грали золоті рибки.    На світанні козаки вступили в село…      Джерело: Коцюбинський М. М. Твори в семи томах. — К.: Наукова думка, 1973-1975. — Том третій. — С. 44-143"